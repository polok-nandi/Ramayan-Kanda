<h2>৪৬. বানরগণের জন্ম-বিবরণ</h2>
<p>নবরূপে জন্মিলেন প্রভু নারায়ণ।<br />বানর রূপেতে জন্ম নিল দেবগণ।।<br />বিধাতা বলেন, শুন যত দেবগণ।<br />যে যথা বানরী পাও কর আলিঙ্গন।।<br />এক বানরীতে রতি ইন্দ্র সূর্য্য করে।<br />দুই পুত্র জন্মিলেন তাহার উদরে।।<br />হইল ইন্দ্রের তেজে বালি কপিবর।<br />
সুগ্রীব বীরের জন্ম দিলেন ভাস্কর।।<br />কিষ্কিন্ধ্যায় ফল মূল খাইতে রসাল।<br />ফল মূল খায় দোঁহে বিক্রমে বিশাল।।<br />
তেজ হৈতে তেজ বাড়ে, সম্পদে সম্পদ।<br />হইল বালির পুত্র কুমার অঙ্গদ।।<br />হইল ব্রহ্মার তেজে মন্ত্রী জাম্বুবান।<br />হইলেন পবনের তেজে হনুমান।।<br />হেমকূট নামে কপি বরুণ নন্দন।<br />
পঞ্চ পুত্র যমের যে যম দরশন।।<br />জন্মিল শিবের তেজে কেশরী বানর।<br />দিনে দিনে বাড়ে যেন শাল তরুবর।।<br />
অগ্নিতেজে হইলেন নীর সেনাপতি।<br />কুবেরের তেজে জন্ম বানর প্রমাথী।।<br />সুষেণের জন্ম হয় ধন্বন্তরী-তেজে।<br />অহিবিদ্যা-বৈদ্যশাস্ত্র দিল তার মাঝে।।<br />মহেন্দ্র দেবেন্দ্র হইল সুষেণ-নন্দন।<br />
চন্দ্র-তেজে দধিমুখ হইল তখন।।<br />প্রত্যেক কহিলে হয় পুস্তক বিস্তর।<br />একৈক দেবের পুত্র একৈক বানর।।<br />কৃত্তিবাস পণ্ডিত যে সুখী সর্ব্ব দণ্ডে।<br />বানরের জন্ম এবে গায় আদ্যকাণ্ডে।।</p>