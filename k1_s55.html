<h2>৫৫. শ্রীরামকে রাক্ষস সহ যুদ্ধে প্রেরণে দশরথের অস্বীকার</h2>
<p>যখন শুইয়া থাকি, রামেরে হৃদয়ে রাখি,<br />
ভূমে রাখি নাহিক প্রতীত।<br />
স্বপ্নে না দেখিলে তায়, প্রাণ ওষ্ঠাগত প্রায়,<br />
চমকিয়া চাহি চারিভিত।।<br />
যেমতে পেয়েছি রামে, কহি সে সকল ক্রমে,<br />
মৃগয়া করিতে গিয়া বনে।<br />
সিন্ধু নামে মুনিবরে, সরোবরে জল ভরে,<br />
তাঁরে মারি শব্দভেদী বাণে।।<br />
মৃত মুনি কোরে করি, গেলাম অন্ধক-পুরী,<br />
দেখি মুনি অগ্নির সমান।<br />
পুত্র পুত্র বলি ডাকে, মড়া পুত্র দিনু তাকে,<br />
পুত্রশোকে ছাড়িল সে প্রাণ।।<br />
ছিলাম সন্তানহীন, মনোদুঃখী রাত্রিদিন,<br />
বধিলাম সিন্ধুর জীবন।<br />
কুপিয়া সিন্ধুর বাপ, দিল মোরে অভিশাপ,<br />
তেঁই পাইলাম এই ধন।।<br />
এতএব তপোধন, শুন মম নিবেদন,<br />
আমি যাব সহিত তোমার।<br />
বিনা শ্রীরাম লক্ষ্মণ, অন্য কিছু প্রয়োজন,<br />
যাহা চাহ দিব শতবার।।<br />
রাজার বচন শুনি, কুপিলেন মহামুনি,<br />
ঝাট দেহ তোমার কুমার।<br />
আপন মঙ্গল চাহ, শ্রীরাম লক্ষ্মণে দেহ,<br />
নহে বংশ নাশিব তোমার।।</p>