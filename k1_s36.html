<h2>৩৬. লোমপাদ রাজ্যে অনাবৃষ্টি নিবারণার্থ ঋষ্যশৃঙ্গকে আনয়ন</h2>
<p>বশিষ্ঠের বচন হইল অবসান।<br />সুমন্ত্র বলেন রাজা কর অবধান।।<br />লোমপাদ রাজা অঙ্গদেশের ঈশ্বর।<br />ঋষ্যশৃঙ্গে আনিয়াছিলেন নিজ ঘর।।<br />দশরথ বলে পাত্র কহ বিবরণ।<br />লোকপাদ আনাইল কিসের কারণ।।<br />সুমন্ত্র বলেন, দশরথ নৃপবর।<br />সেই দেশে অনাবৃষ্টি দ্বাদশ বৎসর।।<br />লোমপাদ ব্রাহ্মণ পণ্ডিতে জিজ্ঞাসিল।<br />মম রাজ্যে অনাবৃষ্টি কি হেতু হইল।।<br />কহিল পণ্ডিতগণ করিয়া বিচার।<br />কিঞ্চিৎ তোমার রাজা আছে দুরাচার।।<br />তব রাজ্যে কুমারী হইল ঋতুমতী।<br />
এই পাপে বৃষ্টি নাহি হয় নরপতি।।<br />বিভাণ্ডক পুত্র যদি ঋষ্যশৃঙ্গ আসে।<br />পাপ দূর হয় আর দেবতা বরষে।।<br />নগরেতে লোমপাদ দিলেন ঘোষণা।<br />ঋষ্যশৃঙ্গ মুনিকে আনিবে কোন্ জনা।।<br />তাহারে আনিয়া মোরে যেবা দিতে পারে।<br />অর্দ্ধবাজ্য আমি দিব অবশ্য তাহারে।।<br />
ডাকিয়া কহিল তথা বুড়ী একজন।<br />আমি আনি দিব সেই মুনির নন্দন।।<br />স্ত্রী-পুরুষ ভেদ সেই মুনি নাহি জানে।<br />ভুলাইয়া আনিব সে মুনির নন্দনে।।<br />নৌকা এক সাজাইয়া দেহ ত আমারে।<br />ফলবান বৃক্ষ রোপ তাহার উপরে।।<br />চৌদ্দ বৎসরের সেই মুনির সন্ততি।<br />কৌতুকেতে ভুলাইবে যতেক যুবতী।।<br />বৃত্তান্ত শুনিয়া রাজা লোমপাদ হাসে।<br />
ভাল যুক্তি বলিয়া সে বুড়ীরে সম্ভাষে।।<br />সুবর্ণের নৌকা রাজা করিয়া গঠন।<br />বিচিত্র পতাকা তাহে করিল সাজন।।<br />নৌকার উপরে করে স্বর্ণে দুই ঘর।<br />পরমা সুন্দর নৌকা অতি মনোহর।।<br />
উপরেতে শোভা করে সুবর্ণের বারা।<br />চারিভিতে শোভে গজ মুকুতার ঝারা।।<br />সন্দেশ দিলেন নানা খাইতে রসাল।<br />নারিকেল ফল আর কাঁঠাল ও তাল।।<br />গঙ্গাজলে শীতল শর্করা মিশ্র করি।<br />কর্পূর-বাসিত দিল পাত্র পূরি পূরি।।<br />বাছিয়া বাছিয়া দিল পরমা সুন্দরী।<br />চেনা ভার অপ্সরী কি অমরী কিন্নরী।।<br />কান্দিতে লাগিল সবে মুখে নাহি হাসি।<br />মুনি-কোপানলে আজ হৈব ভস্মরাশি।।<br />বুড়ী বলে কেন ভয় করিছ যুবতী।<br />
তোমরা সকলে চল আমার সংহতি।।<br />যখন আমার ছিল নবীন যৌবন।<br />কত শত ভুলায়েছি মহামুনিগণ।।<br />নর্ম্মদা বাহিরা যায় পরম হরিষে।<br />উপস্থিত হয় ঋষ্যশৃঙ্গ যেই দেশে।।<br />যেখানে তপস্যা করে বিভাণ্ডক মুনি।<br />সেই বনে তরুণীরা রাখিল তরণী।।<br />বিভাণ্ডকে দেখিয়া সকলে ভয়ে কাঁপে।<br />ভস্মরাশি করে পাছে শাপ দিয়া কোপে।।<br />
তপোবনে আছে যথা ঋষ্যশৃঙ্গ মুনি।<br />আসিয়া মিলিল তথা সকল রমণী।।<br />তরী হৈতে উত্তরিলা সকল নবীনা।<br />কেহ বংশী পূরয়ে বাজায় কেহ বীণা।।<br />বুড়ীকে বেড়িয়া গান করে নারীগণ।<br />মুনির নিকটে গিয়া দিল দরশন।।<br />কামিনীর মুখে গীত কোকিলের ধ্বনি।<br />শুনি মুনি বেদধ্বনি ছাড়িল অমনি।।<br />স্ত্রী-পুরুষ ভেদ সেই মুনি নাহি জানে।<br />স্বর্গের অমরগণ মুনি মনে মানে।।<br />ব্যাকুল হইয়া মুনি দ্বার হৈতে উলে।<br />প্রণিপাত করিল বুড়ীর পদতলে।।<br />মুনিপুত্র পায়ে পড়ে ধরি করে কোলে।<br />
বারম্বার চুম্ব দিল বদন-কমলে।।<br />এস এস বলি মুনি তা সবারে বলে।<br />আনন্দে গদগদ সে আসন দিতে চলে।।<br />একখানি কুশাসন ছিল মাত্র ঘরে।<br />বৈস বলি আনিয়া দিলেন যে বুড়ীরে।।<br />ফল মূল জল ঘরে ছিল সে সকল।<br />বুড়ীর ভক্ষণ হেতু দিলেন সকল।।<br />শ্রীবিষ্ণু বলিয়া বুড়ী ছুঁইল দুই কান।<br />বিষ্ণুপূজা বিনা নাহি করি জলপান।।<br />ইতর যেমন করে আমি কি তেমন।<br />বিষ্ণুর প্রসাদ বিনা না করি ভক্ষণ।।<br />
মুনি বলে হক মোর সফল জীবন।<br />এইখানে কর আজি বিষ্ণু-আরাধন।।<br />দিব্য কুশাসন পাতি দিলেন বুড়ীরে।<br />পূজা করিবারে বৈসে তাহার উপরে।।<br />চক্ষু উলটিয়া বুড়ী নাকে দিল হাত।<br />মুনি বলে বিষ্ণু আজি করিল সাক্ষাৎ।।<br />কতক্ষণে নাসিকার হাত ঘুচাইল।<br />এ প্রসাদ লহ বলি মুনিরে ডাকিল।।<br />মুনি বলে আজি মোর সফল জীবন।<br />বিষ্ণুর প্রসাদ দেহ করিব ভক্ষণ।।<br />ফল বলে হাতে দিল গঙ্গাজল নাড়ু।<br />
জল বলে খাওয়াইল মধু গাড়ু গাড়ু।।<br />মুনি বলে এই ফল কোথা গেলে পাই।<br />সঙ্গে করে লয়ে গেলে তব সঙ্গে যাই।।<br />খাওয়াইল কামেশ্বর খাইতে সুস্বাদ।<br />কামেশ্বর খাইয়া সে হেইল উন্মাদ।।<br />কন্যাগণ বলয়ে খাইল যে সন্দেশ।<br />ইহার অধিক আছে চল সেই দেশ।।<br />মুনি বলে ইহার অধিক যদি পাই।<br />তোমরা চলহ দেশে আমি সঙ্গে যাই।।<br />মদনে ভুলিল যদি মুনির নন্দন।<br />অঙ্গের বসন খসাইল কন্যাগণ।।<br />আসিয়া মুনির পুত্রে কেহ করে কোলে।<br />কেহ কেহ চুম্ব দেয় বদন-কমলে।।<br />
মুনি লৈয়া করে সবে হাস্য-পরিহাস।<br />দেখিয়া মুনির পুত্র হইল উল্লাষ।।<br />কোন নারী ভুলাইল স্তন-পরশনে।<br />কেহ বা ভুলায় তাঁকে ভক্ষ্যদ্রব্য দানে।।<br />কেহ বা হরিল মন চাহিয়া নয়নে।<br />কেহ বা করিল মত্ত গাঢ় আলিঙ্গনে।।<br />বুড়ী ভাবে, আজি যদি লয়ে যাই ঘরে।<br />পাছে বিভাণ্ডক মুনি কোপে ভস্ম করে।।<br />আজি পিতা পুত্রেতে থাকুক এক স্থানে।<br />কহিবে এ কথা মুনি পিতা বিদ্যমানে।।<br />পুত্র প্রতি যদি স্নেহ করে তপোধন।<br />তবে কালি তপস্যায় না যাবে কখন।।<br />পুত্র এড়ি যায় যদি তপস্যার তরে।<br />তবে কালি লইয়া যাব মুনির কুমারে।।<br />
এই যুক্তি সে বুড়ী ভাবিয়া মনে মনে।<br />কহিতে লাগিল সেই মুনির নন্দনে।।<br />তপোবনে বৈস হে তোমারে ভালবাসি।<br />অন্য এক শিষ্যের আশ্রম দেখে আসি।।<br />বলিতে লাগিল তবে ঋষ্যশৃঙ্গ ঋষি।<br />তোমার সেবক হয়ে তব সঙ্গে আসি।।<br />আমারে এড়িয়া যদি যাবে কোন দেশে।<br />ব্রহ্মহত্যা হবে, তবে মরিব হুতাশে।।<br />বুড়ী বলে এইক্ষণে ঘরে থাক &zwj;তুমি।<br />সন্ধ্যাকালে তোমারে লইয়া যাব আমি।।<br />
এতেক বলিয়া তারে থুয়ে নিজ ঘরে।<br />সকল কামিনী চড়ে নৌকার উপরে।।<br />দিবাকর অস্তগত হইল যখন।<br />মুনি বলে না আইল কেন ঋষিগণ।।<br />শিরোমণি হারাইনু অন্ধলের নিধি।<br />বুঝিলাম আমারে বঞ্চিত কৈল বিধি।।<br />কান্দিতে কান্দিতে মুনি বৈসে বৃক্ষতলে।<br />বিভাণ্ডক তপ করে এল হেনকালে।।<br />পুত্রেরে দেখিয়া মুনি বিচলিত মন।<br />জিজ্ঞাসিল কেন বাপু করিছ ক্রন্দন।।<br />ঋষ্যশৃঙ্গ বলে আগে খাও ফল জল।<br />আজিকার বিবরণ কহিব সকল।।<br />ফল মূল খাইয়া হইল সুস্থ মন।<br />পিতা পুত্রে কথাবার্ত্তা কন দুই জন।।<br />তুমি যেই গেলে পিতা তপস্যার তরে।<br />স্বর্গ হৈতে ঋষিগণ এল মম ঘরে।।<br />সেইমত ফল নাহি খাই এ জীবনে।<br />এত রূপ দেখি নাই এ তিন ভুবনে।।<br />
কত বা ছন্দেতে জটা ধরেছে মাথায়।<br />কত কুসুমের মালা দিয়াছে তাহায়।।<br />কি জাতি মৃত্তিকা ফোঁটা কপালে শোভিত।<br />গগন-মণ্ডলে যেন ভাস্কর উদিত।।<br />কি জাতি বৃক্ষের ফল সবার গলায়।<br />শ্বেত পীত নীল কত শোভিছে তাহায়।।<br />তেমন না দেখি পিতা গাছের বাকল।<br />শ্বেত রক্ত পীত নীল বরণ উজ্জ্বল।।<br />কি জাতি বৃক্ষের লতা সবাকার হাতে।<br />কতেক মাণিক গাঁথা আছয়ে তাহাতে।।<br />
পরম ব্রাহ্মণ কারে লোম নাহি মুখে।<br />তূলার সমান কারো মাংসপিণ্ড বুকে।।<br />তাতে যদি হস্তটি করাই পরশন।<br />স্বর্গবাস হাতে পাই হেন লয় মন।।<br />মনে ভাবে মহামুনি পুত্রের বচনে।<br />স্ত্রী-পুরুষ ঋষ্যশৃঙ্গ কভু নাহি জানে।।<br />বিভাণ্ডক বলে বাপু তারা নারীগণ।<br />কামাচারী রাক্ষসী বেড়ায় বনে বন।।<br />মম পুণ্যে প্রাণ আজি রেখেছে তোমার।<br />
পুনঃ পেলে ধরে খাবে না পাবে নিস্তার।।<br />ঋষ্যশৃঙ্গ বলে পিতা না বল এমন।<br />এমন দয়ালু নাই তাহারা যেমন।।<br />কালি যদি বিধাতা মিলায় তা সবারে।<br />তখনি বিদায় আমি কহিনু তোমারে।।<br />সারারাত্রি ছিল মুনি পুত্র লয়ে ঘরে।<br />বুঝাইতে তথাপি না পারিল পুত্রেরে।।<br />
প্রভাবে হইল রাত্রি রবির কিরণ।<br />পুত্রের বিষয় মুনি ভাবে মনে মন।।<br />যদি আমি ঘরে থাকি পুত্রে করি সাধ।<br />ধর্ম্ম নষ্ট হবে মম হবে অপরাধ।।<br />কার পুত্র কার পত্নী সব অকারণ।<br />সংসার অসার, সব সত্য নারায়ণ।।<br />পুত্রেরে প্রবোধ করিলেন মহামুনি।<br />কারো সঙ্গে কথাবার্ত্তা না কহিও তুমি।।<br />তাম্রবাটী হাতে নিল, তুলিল তুলসী।<br />তপস্যা করিতে গেল বিভাণ্ডক ঋষি।।<br />বুড়ী বলে বুড়া মুনি ছাড়ি গেল ঘর।<br />
সবে চল আনি গিয়া মুনির কোঙর।।<br />তাল করতাল বীণা কেহ পূরে বাঁশী।<br />আইল মুনির কাছে সকল রূপসী।।<br />দরিদ্র পাইল যেন হারান যে ধন।<br />ব্যস্তে মুনি কহে ধরি বুড়ীর চরণ।।<br />আমারে এড়িয়া কালি গেলে পলাইল।<br />সারারাত্রি কান্দিয়াছি তোমার লাগিয়া।।<br />সেই জল দেহ মোরে করিতে ভক্ষণ।<br />সঙ্গে করি লৈয়া যাহ করিব গমন।।<br />মর্ম্ম বুঝ সবে, কৃত্তিবাসের সুবাণী।<br />নারীর কথায় ভুলে ঋষ্যশৃঙ্গ মুনি।।</p>