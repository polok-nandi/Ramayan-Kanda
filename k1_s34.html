<h2>৩৪. কৈকেয়ী দশরথের প্রাণ আরোগ্য করিলে কৈকেয়ীকে পুনর্ব্বার বর প্রাপ্তির বিবরণ</h2>
<p>ব্রণের ব্যথায় রাজা হইল কাতর।<br />পাত্র মিত্র আনি রাজা বলিল সত্বর।।<br />এ ব্যাথায় বুঝি হয় নাহি হেন জন।<br />
ধন্বন্তরি পুত্র এক রত্নাকর নাম।<br />আসিয়া রাজার কাছে করিল প্রণাম।।<br />কহিলেন শুন রাজা পাইবে নিস্তার।<br />
দুই মতে আছয়ে ইহার প্রতিকার।।<br />শামুকের ঝোল খাও না করিহ ঘৃণা।<br />নখে নখদ্বারে চুম্ব দিউক এক জনা।।<br />রক্ত পূঁজ স্রবিতেছে নখের দুয়ারে।<br />তাহাতে চুম্বন দিতে কোন্ জন পারে।।<br />
কৈকেয়ী রাজার কাছে দিবানিশি থাকে।<br />রাজা যত দুঃখ পান কৈকেয়ী তা দেখে।।<br />রাজার শুশ্রুষা রাণী করে রাত্রিদিনে।<br />কহিল কৈকেয়ী রাণী রাজা বিদ্যমানে।।<br />স্বামী বিনা স্ত্রীলোকের অন্য নাহি গতি।<br />
ব্রণে মুখ দিব, যদি পাও অব্যাহতি।।<br />যার ঘরে থাকে রাজা তার দায় লাগে।<br />কৈকেয়ী চুষিল গিয়া দশরথের আগে।।<br />
পাকিয়া আছিল সেই নখের বরণ।<br />মুখের অমৃত পেয়ে গলিল তখন।।<br />সুস্থ হইলেন রাজা ব্যথা গেল দূরে।<br />রক্ত পূঁজ ফেলি দেহ বলে কৈকেয়ীরে।।<br />কর্পূর তাম্বুল প্রিয়ে করহ ভক্ষণ।<br />বর লহ যাহা চাহ দিব এইক্ষণ।।<br />
কৈকেয়ী বলেন শুনি রাজার বচন।<br />যখন মাগিব বর পাইব তখন।।<br />দুইবারে দুই বর থাকুক্ তব ঠাঁই।<br />
পশ্চাতে মাগিব বর এখন না চাই।।<br />শুনিয়া রাণীর কথা দশরথ হাসে।<br />আদিকাণ্ড রচিল পণ্ডিত কৃত্তিবাসে।।</p>