<h2>২০. সৌদাস রাজার উপাখ্যান</h2>
<p>গঙ্গা হেতু গেল ষাটি হাজার বৎসর।<br />পুনর্ব্বার গেল রাজা অযোধ্যা-নগর।।<br />রাজা হৈয়া করিলেন প্রজার পালন।<br />হইল সৌদাস নামে তাঁহার নন্দন।।<br />অযোধ্যাতে করিলেন রাত্ব সৌদাস।<br />ভগীরথ করিলেন গঙ্গাতীরে বাস।।<br />কিছুকাল ভগীরথ ভাগীরথী-তটে।<br />থাকি হইলেন মুক্ত সংসার সঙ্কটে।।<br />করিল রাজার শ্রাদ্ধ তর্পণ সৌদাস।<br />
ব্রাহ্মণেরে দিল ধন যার যত আশ।।<br />মন দিয়া শুন রাজা সৌদাস-চরিত্র।<br />শুনিলে যে পাপক্ষয় শরীর পবিত্র।।<br />একদিন গেল রাজা মৃগয়া করিতে।<br />মৃগ চাহি ফিরে রাজা বনেতে বনেতে।।<br />
আইল রাক্ষস এক সঙ্গে লয়ে জায়া।<br />সৌদাসের কাছে উত্তরিল সে আসিয়া।।<br />ছাড়িয়া রাক্ষসরূপ ব্যাঘ্ররূপ ধরে।<br />দুইজনে কেলি করে প্রভাসের তীরে।।<br />হেনকালে সৌদাস সে ব্যাঘ্রকে দেখিয়া।<br />শৃঙ্গারের কালে তারে মারিল বিন্ধিয়া।।<br />এইকালে রাক্ষসী রাজার প্রতি বলে।<br />
বিনা দোষে স্বামী মার শৃঙ্গারের কালে।।<br />পরিণামে জানিবা হইবে যত পাপ।<br />মহাপাপ ভুঞ্জিবে, হইবে ব্রহ্মশাপ।।<br />এতেক বলিয়া সে রাক্ষসী গেল বন।<br />মনোদুঃখে গৃহে রাজা করিল গমন।।<br />পাত্র মিত্রগণে রাজা করিল আহ্বান।<br />বশিষ্ঠ মুনিরে আগে করিল সম্মান।।<br />
মুনিরে কহিল রাজা সব বিবরণ।<br />এই পাপ কেমনে হইবে বিমোচন।।<br />পুরোহিত বশিষ্ঠের অনুজ্ঞা প্রমাণে।<br />অশ্বমেধ করিলেন শাস্ত্রের বিধানে।।<br />যজ্ঞ পূর্ণ দিল রাজা যজ্ঞের দক্ষিণা।<br />বিদায় হইয়া যবে গেল সর্ব্বজনা।।<br />হেনকালে সে রাক্ষসী ভাবে মনে মন।<br />মম বাক্য ব্যর্থ হবে জানিল কারণ।।<br />আপন রাক্ষসীরূপ দূরে তেয়াগিয়া।<br />বশিষ্ঠ মুনির রূপ ধরিল আসিয়া।।<br />সৌদাস রাজার কাছে কহিল বচন।<br />
মোরে মাংস ভোজন করাহ যশোধন।।<br />রাজা বলে অশ্বমাংস করি আহরণ।<br />সেই মাংস খাইবারে গেল তব মন।।<br />করিলাম উপহাস শুনিয়া গুরুরে।<br />গুরু বলে ব্রহ্মদৈত্য হও অতঃপরে।।<br />যখন গঙ্গার জল পাবে দরশন।<br />তখন পাইবে মুক্তি ব্রাহ্মণ-নন্দন।।<br />সৌদাস বলেন, মিত্র চেতাইলা মোরে।<br />তেঁই সে গঙ্গার তত্ত্ব দুই জনে করে।।<br />
গঙ্গাস্নান করি যান সে ভার্গব ঋষি।<br />মাথায় করিয়া গঙ্গাজলের কলসী।।<br />হেনকালে দোঁহে বলে আগুলিয়া তাঁরে।<br />এক বিন্দু গঙ্গাজল দেহ দোঁহাকারে।।<br />লাগিলেন বলিতে ভার্গব তপোধন।<br />অগ্রভাগ শিবের তা দিব হে কেমন।।<br />দোঁহে বলে মুনি তোর নাহি বিদ্যালেশ।<br />
গঙ্গাজল নাহি হয় শেষ অবশেষ।।<br />জানিলেন তখন ভার্গব তপোধন।<br />মহাজন বটে ভগীরথের নন্দন।।<br />কুশাগ্র করিয়া গঙ্গা দিল তার গায়।<br />ব্রহ্মহত্যা আদি পাপ এড়িয়া পলায়।।<br />ছিলেন সৌদাস ব্রহ্মরাক্ষস হইয়া।<br />বৈকুণ্ঠে চলিয়া গেল গঙ্গাজল পাইয়া।।<br />
ব্রহ্মদৈত্য আর ব্রহ্মরাক্ষস সত্বরে।<br />দুই জনে মুক্ত হৈয়া গেল নিজ ঘরে।।<br />গঙ্গার মহিমা এই কি বলিতে জানি।<br />আদিকাণ্ডে রচে কৃত্তিবাসী মহাগুণী।।</p>
<!-- Comments are visible in the HTML source only -->