<h2>৪১. দশরথের যজ্ঞ সাঙ্গ ও যজ্ঞের চরু তিন রাণীতে ভক্ষণ এবং তিনের গর্ভে নারায়ণের চারি অংশে জন্ম-বৃত্তান্ত</h2>
<p>মিথিলায় হৈল যদি লক্ষ্মীর উৎপত্তি।<br />অযোধ্যায় জন্ম নিতে যান লক্ষ্মীপতি।।<br />দশরথ যজ্ঞ করে একই বৎসর।<br />যজ্ঞস্থলে আসি দেখা দিলেন শ্রীধর।।<br />শঙ্খ চক্র গদা পদ্ম চতুর্ভুজ কলা।<br />কিরীট কুণ্ডল কর্ণে হৃদে বনমালা।।<br />এইরূপে আসি দেখা দিলা নারায়ণ।<br />
কেবল দেখিল ঋষ্যশৃঙ্গ তপোধন।।<br />মুনি বলে দশরথ তুমি পুণ্যবান।<br />তব ঘরে জন্মিতে আইল ভগবান।।<br />হেনকালে দৈববাণী হৈল চমৎকার।<br />বিষ্ণু জন্মে রাবণেরে করিতে সংহার।।<br />ঋষ্যশৃঙ্গ মুনি দিল যজ্ঞেতে আহুতি।<br />যজ্ঞ হৈতে উঠে চরু বিষ্ণুর আকৃতি।।<br />বিষ্ণুমন্ত্রে ঋষ্যশৃঙ্গ তাতে দিল কাটি।<br />তাতে ফেলে দিল অন্ধকের ফলগুটি।।<br />সেই ফলে নারায়ণ করেন প্রবেশ।<br />চরুতে মিশ্রিত হন প্রভু কমলেশ।।<br />
তুলিলেন চরু মুনি সুবর্ণের থালে।<br />দশরথ-হাতে দিয়া কহে শুভকালে।।<br />প্রথমা নারীকে লয়ে করাহ ভক্ষণ।<br />এই চরু হৈতে হবে তোমার নন্দন।।<br />মুনি চরু হাতে দিল রাজা বন্দে মাথে।<br />অন্তঃপুরে গেল রাজা সুপবিত্র পথে।।<br />কৌশল্যা কৈকেয়ী তাঁরা মুখ্যা দুই রাণী।<br />
একভাগ ছিল চরু কৈল দুইখানি।।<br />অগ্রভাগ দিল রাজা কৌশল্যা রাণীরে।<br />শেষ ভাগখানি দিল কৈকেয়ী দেবীরে।।<br />চরু দিয়া যজ্ঞশালে গেলে দশরথে।<br />হেনকালে সুমিত্রা সে লাগিল কান্দিতে।।<br />
ঊর্দ্ধশ্বাসে আসি কহে ছাড়িয়া নিশ্বাস।<br />কোন দ্রব্য খেতে রাজা না কৈল আশ্বাস।।<br />আমি ত দুর্ভাগা নারী বিফল জীবন।<br />আমারে বঞ্চিয়া খেয়ে কত পাবে ধন।।<br />শুনিয়া কৌশল্যা রাণী হয়ে দয়াবতী।<br />বলিতে লাগিল রাণী সুমিত্রার প্রতি।।<br />মনে মানিয়াছি যেন তিনটি ভগিনী।<br />
আপন ভাগের তোমা দিব অর্দ্ধখানি।।<br />ইহাতে তোমার যদি জন্ময়ে নন্দন।<br />আমার পুত্রের সঙ্গে রহিবে সেজন।।<br />সুমিত্রা বলেন দিদি এই দেহ বর।<br />মম পুত্র হয় তব পুত্রের নফর।।<br />
অগ্রভাগ কৌশল্যা রাখিয়া নিজ ঘরে।<br />শেষে শেষভাগ দিল সুমিত্রা দেবীরে।।<br />তাহা দেখে বসিয়া কৈকেয়ী ক্রূরমতি।<br />কপটে ডাকিয়া কহে সুমিত্রার প্রতি।।<br />তোমারে চরুর অর্দ্ধ অংশ দিব আমি।<br />সুমিত্রা ভগিনী এই সত্য কর তুমি।।<br />আমার চরুর অংশে হবে যে নন্দন।<br />
আমার পুত্রের সঙ্গী কর সেই জন।।<br />সুমিত্রা বলেন দিদি করিলাম পণ।<br />তোমার পুত্রের দাস আমার নন্দন।।<br />
এত বলি শেষভাগ দিলেন তাহারে।<br />তিন জন খাইলেন চরু একেবারে।।<br />এক অংশে নারায়ণ চারি অংশ হৈয়া।<br />তিন গর্ভে জন্মিলেন শুভক্ষণ পাইয়া।।<br />হেথা যজ্ঞ সাঙ্গ করি রাজা দশরথ।<br />
ব্রাহ্মণেরে ধন দান করে বিধিমত।।<br />ব্রাহ্মণে তুষিল করি নানা ধন দান।<br />সবে আশীর্ব্বাদ করে, হও পুত্রবান।।<br />বিদায় হইয়া মুনি নিজ দেশে যায়।<br />আদিকাণ্ডে গাইল পুত্রেষ্টি-যজ্ঞ সায়।।</p>