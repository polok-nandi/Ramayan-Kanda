<h2>৩০. মৃগজ্ঞানে রাজা দশরথ কর্ত্তৃক অন্ধমুনির পুত্র সিন্ধুবধ বিবরণ</h2>
<p>অনুজ্ঞা করিল ইন্দ্র চারি জলধরে।<br />সাত দিন বৃষ্টি কর অযোধ্যা নগরে।।<br />আবর্ত্ত সম্বর্ত্ত দ্রোণ আর যে পুষ্কর।<br />
চারি মেঘে বৃষ্টি করে পৃথিবী উপর।।<br />নদ নদী সরোবর পূর্ণ হৈল জল।<br />অনাবৃষ্টি ঘুচিল বৃক্ষেতে হৈল ফল।।<br />জীবন পাইয়া সব জীবের সমৃদ্ধি।<br />তপস্যার অন্তে যেন মনোরথ সিদ্ধি।।<br />
দান ধ্যান সদা করে রাজ্যে প্রজাগণ।<br />সুখে রাজা রাজ্য করে সম্পদভাজন।।<br />রাজ্য করে দশরথ যেন পুরন্দর।<br />রাজার বয়স নয় হাজার বৎসর।।<br />সাত শত পঞ্চাশ যে নৃপতি-রমণী।<br />কারো পুত্র নাহি রাজা বড় অভিমানী।।<br />ভার্গব রাজার কন্যা ছিল একজন।<br />তার গর্ভে এক কন্যা জন্মিল তখন।।<br />পরমা সুন্দরী কন্যা অতি সুচরিতা।<br />
স্বর্ণমূর্ত্তি দেখি নাম রাখে হেমলতা।।<br />লোমপাদ রাজা দশরথের যে সখা।<br />অঙ্গদেশে বসতি ধনের নাহি লেখা।।<br />জন্মিয়াছে সুতা দশরথের শুনিয়া।<br />লোমপাদ আনে তাঁরে লোক পাঠাইয়া।।<br />সত্য ছিল পূর্ব্বেতে করিতে নারে আন।<br />মহা পুণ্যবান রাজা ধর্ম্ম অধিষ্ঠান।।<br />
কন্যা চলে লোমপাদ ভূপতির ঘরে।<br />দশরথ রাজত্ব করেন নিজ পুরে।।<br />দৈবের নির্ব্বন্ধ আছে না হয় খণ্ডন।<br />মৃগয়া করিতে রাজা করেন গমন।।<br />হস্তী ঘোড়া রাজার চলিল শতে শতে।<br />মৃগ অন্বেষিয়া রাজা বেড়ান বনেতে।।<br />ভ্রমিয়া বেড়ান রাজা নিবিড় কানন।<br />
অন্ধকের তপোবনে গেলেন তখন।।<br />শ্রমযুক্ত হইয়া বসেন বৃক্ষতলে।<br />দিব্য সরোবর দেখলেন সেই স্থলে।।<br />অন্ধক মুনির পুত্র সিন্ধু নাম ধরে।<br />কলসীতে ভরে জল সেই সরোবরে।।<br />কলসীর মুখ করে বুক্ বুক্ ধ্বনি।<br />রাজা ভাবে জলপান করিছে হরিণী।।<br />
পাতা লতা খাইয়া এসেছে সরোবর।<br />ইহা ভাবি বধিতে যুড়েন ধনুঃশর।।<br />শব্দভেদী বাণ রাজা শব্দমাত্র হানে।<br />মুনি-পুত্রোপরে বাণ এড়ে সেইক্ষণে।।<br />মৃগজ্ঞানে বাণ হানে রাজা দশরথ।<br />বাণাঘাতে মুনি পড়ে প্রাণ ওষ্ঠাগত।।<br />মৃগের উদ্দেশে রাজা যান দৌড়াদৌড়ি।<br />
মৃগ নহে মুনিপুত্র যায় গড়াগড়ি।।<br />দেখেন সিন্ধুর বুকে বিদ্ধ আছে বাণ।<br />অতি ভীত দশরথ উড়িল পরাণ।।<br />বুকে বাণ বাজিয়াছে কথা নাহি সরে।<br />জল দেহ বলে মুনি হস্ত-অনুসারে।।<br />অঞ্জলি পূরিয়া রাজা আনিয়া জীবন।<br />মুখে দিবামাত্র মুনি পাইল চেতন।।<br />
শিরে হাত দিয়া রাজা করে অনুতাপ।<br />ব্যাকুল দেখিয়া মুনি নাহি দিল শাপ।।<br />মুনি বলে দশরথ ভয় কি কারণ।<br />তোমারে শাপিয়া আমি পাব কত ধন।।<br />কপালে যা থাকে তাহা না হয় খণ্ডণ।<br />
পূর্ব্ব-জনমের কথা হইল স্মরণ।।<br />পূর্ব্বেতে ছিলাম আমি রাজার কুমার।<br />মারিতাম বাঁটুলেতে পক্ষী অনিবার।।<br />কপোতী-কপোত পক্ষী ছিল এক ডালে।<br />কপোতেরে মারিলাম একই বাঁটুলে।।<br />মৃত্যুকালে কপোত আমারে দিল শাপ।<br />পরজন্মে পাবে এইরূপ মনস্তাপ।।<br />
ব্যর্থ না হইল সেই পক্ষীর বচন।<br />হইল তোমার বাণে আমার মরণ।।<br />লইলা আমার প্রাণ কোন্ অপরাধে।<br />আমারে মারিয়া বড় পড়িলে প্রমাদে।।<br />অন্ধ পিতা মাতা মম শ্রীফলের বনে।<br />আজি তাঁরা মরিবেন আমার বিহনে।।<br />এই বড় দুঃখ মম রহিল যে মনে।<br />
মৃত্যুকালে দেখা না হইল দোঁহা সনে।।<br />আমি অন্ধকের প্রাণ হইয়াছিলাম।<br />তৃষ্ণায় সলিল ফল ক্ষুধায় দিতাম।।<br />আর কেবা ফল জল দিবেক দোঁহাকে।<br />অনাহারে মরিবেন আমা পুত্রশোকে।।<br />এই সত্য দশরথ করহ আপনে।<br />আমা লৈয়া যাও পিতা মাতার সদনে।।<br />
ইহা বিনা তোমার নাহিক প্রতিকার।<br />নহে সৃষ্টি নাশ হবে মজিবে সংসার।।<br />মৃত্যুকালে সিন্ধুমুনি নারায়ণে ডাকে।<br />নারায়ণ বলিতে উঠিল রক্ত মুখে।।<br />দেখি দশরথ হইলেন কম্পমান।<br />খসাইলেন তাহার বুক হতে বাণ।।<br />ভূপতি ভাবেন আসি মৃগ মারিবারে।<br />ঘটিল তপস্বীহত্যা আমার উপরে।।<br />মৃত মুনি তুলি রাজা লইল কাঁধেতে।<br />
অন্ধকের বনে গেল কান্দিতে কান্দিতে।।<br />হেথা তপোবনে বসি অন্ধক-অন্ধকী।<br />হেথা তপোবনে অমঙ্গল দেখি।।<br />গৃহিণী বলেন নাথ একি কুলক্ষণ।<br />আজি কেন পুত্রের বিলম্ব এতক্ষণ।।<br />অন্ধক বলেন শুন পাগলী গৃহিণী।<br />আর দিন নিকটে পাইত ফল পানি।।<br />আজি বুঝি গিয়াছে সে দূরস্থ কানন।<br />সেই হেতু বিলম্ব হইল এতক্ষণ।।<br />
এই কথাবার্ত্তা তাঁরা কহেন দুজন।<br />মড় কোলে করি রাজা গেলেন তখন।।<br />শুষ্ক শ্রীফলের পাতা মচ্ মচ্ করে।<br />অন্ধক বলে এই পুত্র আইল ঘরে।।<br />চক্ষু নাই দুইজন দেখিতে না পায়।<br />
এস পুত্র বলিয়া ডাকিছে উভরায়।।<br />কালি হৈতে উপবাসী করিব পারণ।<br />ফল জল দেহ বাপু রাখহ জীবন।।<br />দুই জন ডাক ছাড়ে রাজার তরাস।<br />আদিকাণ্ড রচিল পণ্ডিত কৃত্তিবাস।।</p>
<!-- Comments are visible in the HTML source only -->