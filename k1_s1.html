<h2>০১. নারায়ণের শ্রীরাম, লক্ষ্মণ, ভরত, শত্রুঘ্ন চারি অংশে প্রকাশ বিবরণ</h2>
<p>গোলোক বৈকণ্ঠপুরী সবার উপর।<br />লক্ষ্মী সহ আছেন তথায় গদাধর।।<br />তথায় অদ্ভুত বৃক্ষ দেখিতে সুচারু।<br />যাহা চাই, তাহা পাই, নাম কল্পতরু ।।<br />দিবা নিশি তথা চন্দ্র সূর্য্যের প্রকাশ।<br />তার তলে আছে দিব্য বিচিত্র আবাস।।<br />নেতপাট সিংহাসন উপরেতে তুলি।<br />বীরাসনে বসিয়া আছেন বনমালী।।<br />মনে মনে প্রভুর হইল অভিলাষ।<br />এক অংশ চারি অংশে হইতে প্রকাশ।।<br />শ্রীরাম ভরত আর শত্রুঘ্ন লক্ষ্মণ।<br />এক অংশে চারি অংশ হৈলা নারায়ণ ।।<br />লক্ষ্মীমূর্ত্তি সীতাদেবী বসেছেন বামে।<br />স্বর্ণছত্র ধরেছেন লক্ষ্মণ শ্রীরামে।।<br />চামর ঢুলান তাঁরে ভরত শত্রুঘ্ন।<br />যোড়হাতে স্তব করে পবন-নন্দন ।।<br />এইরূপে বৈকুণ্ঠে আছেন গদাধর।<br />হেনকালে চলিলা নারদ মুনিবর।।<br />বীণাযন্ত্র হাতে করি হরি-গুণ গান।<br />উত্তরিলা গিয়া মুনি প্রভু-বিদ্যমান।।<br />রূপ দেখি বিহ্বল নারদ নাচে ধীরে।<br />বসন তিতিল তাঁর নয়নের নীরে।।<br />হেন রূপ কেন ধরিলেন নারায়ণ।<br />ইহা জিজ্ঞাসিব গিয়া যথা পঞ্চানন।।<br />ভাবী ভূত বর্ত্তমান শিব ভাল জানে।<br />এ কথা কহিব গিয়া মহেশের স্থানে।।<br />এতেক ভাবিয়া যাত্রা করে মুনিবর।<br />উত্তরিলা প্রথমেতে ব্রহ্মার গোচর ।।<br />বিধাতারে লয়ে যান কৈলাস-শিখরে ।<br />শিবকে বন্দিয়া পাছে বন্দিলা দুর্গারে।।<br />নিরখিয়া দুইজনে তুষ্ট মহেশ্বর।<br />জিজ্ঞাসা করেন তবে তাঁদের গোচর।।<br />কহ ব্রহ্মা, কহ হে নারদ তপোধন।<br />দোঁহে আনন্দিত আজি, দেখি কি কারণ।।<br />বিরিঞ্চি বলেন, শুন দেব ভোলানাথ।<br />দেখিলাম গোলোকে অপূর্ব্ব জগন্নাথ।।<br />দেখিতাম পূর্ব্বেতে কেবল নারায়ণ।<br />চারি অংশ দেখি এবে কিসের কারণ।।<br />ব্রহ্ম-বাক্য শুনিয়া কহেন বৃত্তিবাস।<br />সেইরূপ ইহকালে হইবে প্রকাশ।।<br />যে রূপে আছেন হরি গোলক ভিতর।<br />জন্ম নিতে আছে ষাটি হাজার বৎসর।।<br />রাবণ রাক্ষস হবে পৃথিবী-মণ্ডলে।<br />তাহারে বধিতে জন্ম লবেন ভূতলে।।<br />দশরথ-ঘরে জন্মিবেন চারিজন।<br />শ্রীরাম লক্ষ্মণ আর ভরত শত্রুঘ্ন।।<br />এক অংশ নারায়ণ চারি অংশ হৈয়া।<br />তিন গর্ভে জন্মিবেন শুভক্ষণ পাইয়া।।<br />জানকী সহিত রাম লইয়া লক্ষ্মণ।<br />পিতৃসত্য পালনার্থ যাইবেন বন।।<br />সীতা উদ্ধারিবে রাম মারিয়া রাবণ।<br />লব কুশ নামে হবে সীতার নন্দন।।<br />মনুষ্য গো-হত্যা আদি যত পাপ করে।<br />একবার রামনামে সর্ব্ব পাপে তরে।।<br />মহাপাপী হয়ে যদি রামনাম লয়।<br />সংসার-সমুদ্র তার বৎস পদ হয়।।<br />হাসিয়া বলেন ব্রহ্মা, শুন ত্রিলোচন।<br />পৃথিবীতে হেন পাপী আছে কোন্ জন।।<br />ধূর্জ্জটি বলেন, মম বাক্যে দেহ মন।<br />মধ্যপথে মহাপাপী আছে এক জন।।<br />তারে গিয়া রামনাম দেহ একবার।<br />তবে সে নিতান্ত মুক্ত হইবে সংসার।।<br />বিধাতা নারদ মুনি ভাবে দুইজন।<br />পৃথিবীতে মহাপাপী আছে সে কেমন।।<br />চ্যবন মুনির পুত্র নাম রত্নাকর।<br />দস্যুবৃত্তি করে সেই বনের ভিতর।।<br />বিরিঞ্চি নারদ দোঁহে সন্ন্যাসী হইয়া।<br />রত্নাকর কাছে দোঁহে মিলিল আসিয়া।।<br />বিধাতার মায়া হৈল রত্নাকর প্রতি।<br />সেই দিনে সেই পথে কারো নাহি গতি।।<br />উচ্চ বৃক্ষে চড়িয়া সে চতুর্দ্দিকে চায়।<br />ব্রহ্মা নারদেরে পথে দেখিবারে পায়।।<br />ভাবে মনে রত্নাকর লুকাইয়া বনে।<br />সন্ন্যাসী মারিয়া বস্ত্র লইব এক্ষণে।।<br />বিধাতা নারদ দোঁহে যান সেই পথে।<br />লোহার মুদগর তোলে ব্রহ্মারে বধিতে।।<br />ব্রহ্মার মায়াতে তার মুদগর না চলে।<br />মায়ায় মুদগর বদ্ধ তার করতলে।।<br />না পারে মারিতে তবে ভাবে মনে মন।<br />ব্রহ্মা জিজ্ঞাসেন বাপু তুমি কোন জন।।<br />রত্নাকার বলে, তুমি না চিন আমারে।<br />লইব তোমার বস্ত্র মারিয়া তোমারে।।<br />ব্রহ্মা বলে, মোরে মারি পাবে কত ধন।<br />করিয়াছ যত পাপ কহিব এখন।।<br />শত শত্রু মারিলে যতেক পাপ হয়।<br />এক গো বধিলে তত পাপের উদয়।।<br />এক শত ধেনু বধ যেই জন করে।<br />তত পাপ হয় যদি এক নারী মারে।।<br />এক শত নারী হত্যা করে যেই জন।<br />তত পাপ হয় এক মারিলে ব্রাহ্মণ ।।<br />এক শত ব্রহ্মবধে যত পাপোদয়।<br />এক ব্রহ্মচারী বধে তত পাপ হয়।।<br />ব্রহ্মচারী মারিলে পাতক হয় রাশি।<br />সংখ্যা নাই কত পাপ মারিলে সন্ন্যাসী।।<br />যেই পথ দিয়া গতি করেন সন্ন্যাসী।<br />আড়ে দীর্ঘে চারি ক্রোশ সম বারাণসী।।<br />সে পাপ করিতে যদি থাকে তব মন।<br />করহ এতেক পাপ কহিনু এখন।।<br />শুনিয়া কহিল দস্যু রত্নাকর হাসি।<br />মারিয়াছি তোমা হেন কতেক সন্ন্যাসী।।<br />ব্রহ্মা বলিলেন, যদি না ছাড়িবে মোরে।<br />ভাল স্থল দেখিয়া হে বধহ আমারে।।<br />যথা কীট পতঙ্গাদি পিপীলিকা গন্ধে।<br />লোভে না আইসে মৃত খাইতে আনন্দে।।<br />মারিলে দণ্ডের বাড়ি পড়িব ভূমিতে।<br />পিপীলিকা দণ্ডের বাড়ি পড়িব ভূমিতে।।<br />ব্রহ্মা বলিলেন পাপ কর কার লাগি।<br />তোমার এ পাতকের কেহ আছে ভাগী।।<br />রত্নাকর বলে, যত লয়ে যাই ধন।<br />মাতা পিতা পত্নী আমি খাই চারিজন।।<br />যেবা কিছু বেচি কিনি চারিজনে খায়।<br />আমার পাপের ভাগী চারিজনে হয়।।<br />শুনিয়া হাসিয়া ব্রহ্মা কহিলেন তবে।<br />তোমার পাপের ভাগী তারা কেন হবে।।<br />করিয়াছ যত পাপ আপনার কায়।<br />আপনি করিলে পাপ আপনার দায় ।।<br />জিজ্ঞাসা করিয়া তুমি আইস নিশ্চয়।<br />তোমার পাপের ভাগী তারা যদি হয়।।<br />নিতান্ত আমারে বধ কর তবে &zwj;তুমি।<br />এই বৃক্ষতলেতে বসিয়া থাকি আমি।।<br />হরিষ বিষাদে দস্যু লাগিল কহিতে।<br />বুঝিলাম এই যুক্তি কর পলাইতে।।<br />ব্রহ্মা বলে সত্য কহি, না পলাব আমি।<br />মাতা পিতা পত্নী সুধাইয়া এস তুমি।।<br />অতঃপর যায় দস্যু ফিরে ফিরে চায়।<br />ভাবে বুঝি ভাঁড়াইয়া সন্ন্যাসী পলায়।।<br />প্রথমে পিতার কাছে করে নিবেদন।<br />আদিকাণ্ড গান কৃত্তিবাস বিচক্ষণ।।</p>
<p>&nbsp;</p>
<!-- Comments are visible in the HTML source only -->
