<h2>২৯. রাজা দশরথের পুনর্ব্বার শনির নিকটে গমন ও শনি কর্ত্তৃক গণেশের জন্ম বৃত্তান্ত বর্ণন এবং দশরথকে বরদান</h2>

<p>পুনশ্চ গেলেন রাজা শনির ভবনে।<br />রাজারে দেখিয়া শনি অতি ভীত মনে।।<br />শনি বলে, দশরথ আইলা আরবার।<br />তুমি সে আমার দৃষ্টে পাইলা নিস্তার।।<br />দশরথ তুমি সূর্য্যবশের ভূষণ।<br />নিবেন তোমার ঘরে জন্ম নারায়ণ।।<br />রাজচক্রবর্ত্তী তুমি ধর্ম্ম-অবতার।<br />তেকারণে মোর দৃষ্টে পাইলা নিস্তার।।<br />মুদিয়া নয়ন শনি দশরথে বলে।<br />
সম্মুখ ছাড়িয়া তুমি আইস পৃষ্ঠমূলে।।<br />কোপদৃষ্টে সুদৃষ্টে যাহার পানে চাই।<br />শরীরের কাজ থাক হৈয়া যায় ছাই।।<br />পূর্ব্বকথা কহি রাজা তাহে দেহ মন।<br />যেমতে শিবের পুত্র হৈল গজানন।।<br />জন্মিলেন গণপতি গৌরীর নন্দন।<br />দেখিতে গেলেন তথা যত দেবগণ।।<br />
দেবগন বলে দেবী তোমার আদেশে।<br />আইল সকল দেব শনি না আইসে।।<br />দূত পাঠাইয়া দিল আমার গোচর।<br />
দেখিতে গেলাম পুত্র কৈলাস শিখর।।<br />শুভদৃষ্টে গিয়া যেই মুখপানে চাই।<br />সবে বলে গণেশের মুণ্ড দেখি নাই।।<br />তা দেখিয়া দেবগণ হইল বিস্মিত।<br />পার্ব্বতীর মনোদুঃখ, মহেশ চিন্তিত।।<br />পার্ব্বতী বলেন, হেথা আছে দেবগণ।<br />আমার পুত্রের মুণ্ড নিল কোন্ জন।।<br />দেবগণ বলেন শুনহ বিশ্বমাতা।<br />শনির দৃষ্টিতে ভস্ম গণেশের মাথা।।<br />
দেবতার বাক্য শুনি রুষিয়া ভবানী।<br />আমারে বধিতে যান হয়ে শূলপাণি।।<br />পলাইয়া যাই আমি স্থান নাহি পাই।<br />দেবতার আড়ালেতে তখনি লুকাই।।<br />শূলহস্তে আইলেন দেবী মহাকোপে।<br />পার্ব্বতীর কোপ দেখি দেবগণ কাঁপে।।<br />তখন দেবতাগণ করিছে স্তবন।<br />
আপনি সৃজিলা শনি মার কি কারণ।।<br />তুমি আদ্যাশক্তি মাতা জগতের গতি।<br />তোমার মহিমা বলে কাহার শকতি।।<br />আপনি দিয়াছ বর পরম কৌতুকে।<br />শনি যারে দেখে তার মাথা নাহি থাকে।।<br />পাইয়া তোমার বর তোমাতে পরীক্ষা।<br />তুমি যদি মার তারে কে করিবে রক্ষা।।<br />
শনিকে মারহ কেন বিধাতা বলেন।<br />স্থির হও জীয়াইব তোমার নন্দন।।<br />আজ্ঞা করিলেন ব্রহ্মা তবে পবনেরে।<br />মুণ্ড কাটি আন যেবা উত্তর শিয়রে।।<br />গঙ্গানীর খাইয়া ইন্দ্রের ঐরাবত।<br />উত্তর শিয়রে শুয়েছিল নিদ্রাগত।।<br />কাটিয়া তাহার মুণ্ড আনিল পবন।<br />রক্ত মাংস জীয়াইল, হৈল গজানন।।<br />শরীর নরের মত বদন করীর।<br />দেখিয়া হইল বড় দুঃখ পার্ব্বতীর।।<br />সকল দেবের পুত্র দেখিতে সুন্দর।<br />
গজমুখ বসিবেক তাহার ভিতর।।<br />বিরিঞ্চি বলেন করি গণেশের রাজা।<br />আগে গণেশের পূজা পিছে অন্য পূজা।।<br />গণেশ থাকিতে যেবা অন্য দেব পূজে।<br />পূর্ব্ব ধর্ম্ম নষ্ট তার হয় সব কাজে।।<br />ঐরাবত-মুণ্ডে জীয়াইল লম্বোদয়।<br />হস্তীর শোকেতে কান্দি কহে পুরন্দর।।<br />উচ্চৈঃশ্রবা ঘোড়া আর ঐরাবত হাতী।<br />এ সব সম্পদে মম নাম সুরপতি।।<br />
আজ্ঞা করিলেন চতুর্ম্মুখ পবনেরে।<br />মুণ্ড কাটি আন যেবা পশ্চিম শিয়রে।।<br />পশ্চিম শিয়রে শুয়ে শ্বেতহস্তী যথা।<br />পবন কাটিয়া আনি দিল তার মাথা।।<br />প্রাণ পেয়ে ঐরাবত গেল নিজ ঘরে।<br />হেলায় আলস্য নাই পশ্চিম শিয়রে।।<br />দেবীরে বিদায় করি গেল দেবগণে।<br />
গণেশের জন্ম শনি কহিল রাজনে।।<br />শুভদৃষ্টে কোপদৃষ্টে যার পানে চাই।<br />আমার দৃষ্টিতে কেহ রক্ষা পাবে নাই।।<br />মনুষ্য হইয়া তুমি এস বারে বার।<br />সূর্য্যবংশে জন্ম হেতু পাইলা নিস্তার।।<br />সূর্য্যবংশ-জাত আমি সূর্য্যের কুমার।<br />এক বংশে জন্ম তেঁই পাইলা নিস্তার।।<br />কি কারণে আসিয়াছ তুমি মম পাশ।<br />বর চাহ তোমার পূরাব অভিলাষ।।<br />
তখন বলেন দশরথ যশোধন।<br />রোহিণীতে তব দৃষ্টে নহে বরিষণ।।<br />শনি বলে আজি হৈতে ছাড়িব রোহিণী।<br />অবিলম্বে দেশে চলি যাহ নৃপমণি।।<br />আজি হৈতে তব রাজ্যে হবে বরিষণ।<br />ঘুষিবে তোমার যশ এ তিন ভুবন।।<br />রোহিণী বৃষভ রাশি হবে যেই জন।<br />সেই রাজ্যে হবে না আমার আগমন।।<br />হইয়া রাজারে তুষ্ট শনি দিল বর।<br />
চলিলেন রাজা ইন্দ্র নিকটে সত্বর।।<br />সভাতে বসিয়া ইন্দ্র লয়ে দেবগণে।<br />দশরথ বসিলেন তাঁর একাসনে।।<br />কহিলেন সে সব বৃত্তান্ত পুরন্দরে।<br />শনিকে প্রসন্ন করিলেন যে প্রকারে।।<br />
শুনিয়া রাজার কথা দেবরাজ ভাষে।<br />এক্ষণে হইবে বৃষ্টি তুমি যাও দেশে।।<br />সাত দিন বৃষ্টি মাত্র ঝড় না করিব।<br />তোমার রাজ্যেতে জল যথাকালে দিব।।<br />বিদায় হইয়া রাজা গেলেন স্বদেশে।<br />আদিকাণ্ড গাইল পণ্ডিত কৃত্তিবাসে।।</p>