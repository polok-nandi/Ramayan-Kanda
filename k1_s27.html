<h2>২৭. রাজা দশরথের সহিত সুমিত্রাদির বিবাহ ও সর্ব্বদা স্ত্রী সংসর্গে থাকাতে রাজ্যে শনির দৃষ্টি</h2>
<p>কৌশল্যা কৈকেয়ী এই সপত্নী উভয়।<br />উভয়ে লইয়া ক্রীড়া করে মহাশয়।।<br />সিংহল রাজ্যের যে সুমিত্র মহীপতি।<br />সুমিত্রা তনয়া তাঁর অতি রূপবতী।।<br />কন্যারে দেখিয়া রাজা ভাবে মনে মন।<br />কন্যাযোগ্য বর কোথা পাইব এখন।।<br />রাজচক্রবর্তী দশরথ লোকে জানে।<br />
রাক্ষস গন্ধর্ব্ব কাঁপে যাঁর নাম শুনে।।<br />ব্রাহ্মণে ডাকিয়া রাজা কহিল সত্বর।<br />দশরথে আন গিয়া অযোধ্যা-নগর।।<br />রাজার আজ্ঞায় দ্বিজ চলিল হরিষে।<br />শীঘ্রগতি গেল সেই অযোধ্যার দেশে।।<br />
ব্রাহ্মণে দেখিয়া রাজা করেন প্রণাম।<br />আশিস্ করিয়া দ্বিজ কহে নিজ নাম।।<br />সিংহল দেশের আমি রাজ-পুরোহিত।<br />তোমারে লইতে রাজা আমি উপস্থিত।।<br />রাজকন্যা সুমিত্রা যে পরমা সুন্দরী।<br />
তাঁর রূপে আলো করে সিংহল নগরী।।<br />সম রূপ রাজকন্যা নাহি কোন দেশে।<br />তোমারে দিবেন রাজা পরম হরিষে।।<br />শুনিয়া কন্যার কথা হৃষ্ট দশরথ।<br />হইতে সুমিত্রাপতি ছিল মনোরথ।।<br />
কৌশল্যা কৈকেয়ী পাছে জানে দুই জন।<br />মৃগয়ার ছলে রাজা করিল গমন।।<br />নানা বাদ্যে দশরথ চলে কুতূহলে।<br />উত্তরিল গিয়া রাজা নগর সিংহলে।।<br />বার্ত্তা শুনি হরষিত সিংহলের রাজা।<br />
পাদ্য অর্ঘ্য দিয়া তাঁরে করিলেন পূজা।।<br />দেখি দশরথের লাবণ্য মনোহর।<br />লোকে বলে বিধি দিল কন্যাযোগ্য বর।।<br />নান্দীমুখ করি দোঁহে বিশেষ হরিষে।<br />বৃদ্ধিশ্রাদ্ধ দুইজনে করে অবশেষে।।<br />গোধূলিতে দুই জনে শুভদৃষ্টি করে।<br />দোঁহাকার রূপে আলো বসুমতী করে।।<br />কুসুম-শয্যায় রাজা শয়ন করিল।<br />নিদ্রার আলসে প্রায় অচেতন হৈল।।<br />
শয্যা ছাড়ি উঠে দশরথ নৃপবর।<br />শয্যার উত্থান কৌড়ি দিলেন বিস্তর।।<br />বাসি বিয়া সেই স্থানে কৈল দশরথ।<br />যৌতুক পাইল বহু ধন মনোমত।।<br />বিদায় হইল নৃপ রাজার সাক্ষাতে।<br />সুমিত্রার রূপে নৃপ চড়ে নিজ রথে।।<br />সুমিত্রার রূপে নৃপ মদনে মোহিত।<br />অধৈর্য্য হইয়া প্রায় হইল মূর্চ্ছিত।।<br />বিলম্ব না সহে রাজা করে ইচ্ছাচার।<br />রথের উপরে রাজা করেন শৃঙ্গার।।<br />বাসি বিয়ার পরদিন হয় কালরাতি।<br />
স্ত্রী-পুরুষ এক ঠাঁই না থাকে সংহতি।।<br />কালরাত্রে যে নারীকে করে পরশন।<br />সেই স্ত্রী দুর্ভাগা হয় না হয় খণ্ডন।।<br />সুমিত্রা লইয়া রাজা আসি নিজ দেশে।<br />অন্তঃপুরে প্রবেশিল পরম হরিষে।।<br />কৌশল্যা কৈকেয়ী তারা রাণী দুইজন।<br />সুমিত্রার রূপ দেখি ভাবে মনে মন।।<br />সুমত্রা মজাবে রূপে ভূপতির চিত।<br />আর না চাহিবে আমা সবাকার ভিত।।<br />নিরবধি সেবে তাঁরা পার্ব্বতী শঙ্কর।<br />সুমিত্রা দুর্ভাগা হক মাগে এই বর।।<br />তিন রাণী লৈয়া রাজা আছে কুতূহলে।<br />
সুখে রাজ্য করে বহুকাল ভূমণ্ডলে।।<br />পুত্রহীন মহারাজ মনে দুঃখ দাহ।<br />করিলেন সাত শত পঞ্চাশ বিবাহ।।<br />সাত শত পঞ্চাশের মুখ্যা তিন গণি।<br />কৌশল্যা কৈকেয়ী আর সুমিত্রা সতিনী।।<br />তার মধ্যে সুমিত্রা যে পরমা সুন্দরী।<br />তাঁর রূপে আলো করে অযোধ্যা-নগরী।।<br />হেন স্ত্রী দুর্ভাগা হৈল রাজার বিষাদ।<br />কালরাত্রি দোষে হৈল এতেক প্রমাদ।।<br />প্রাণের অধিক রাজা কৈকেয়ীরে দেখে।<br />দিবা রাত্রি দশরথ তাঁরে লৈয়া থাকে।।<br />এ তিনের ভাগ্য কত বর্ণিব সম্প্রতি।<br />
তা সবার গর্ভে জন্ম লবেন শ্রীপতি।।<br />সতত ভাসেন রাজা সুখের সাগরে।<br />দৈবে অনাবৃষ্টি হৈল অযোধ্যা-নগরে।।<br />রোহিণীতে বৃষে হৈল শনির গমন।<br />সে কারণে বৃষ্টি নাহি হয় বরিষণ।।<br />কৌতুকে থাকেন রাজা ভার্য্য-সম্ভাষণে।<br />রাজ্যেতে প্রমাদ হৈল ইহা নাহি জানে।।<br />সকল অযোধ্যা রাজ্যে হইল আপদ।<br />হেনকালে আইলেন তথায় নারদ।।<br />পাদ্য অর্ঘ্য দেন রাজা বসিতে আসন।<br />মুনিরে করিয়া পূজা বসিল রাজন।।<br />
নারদ বলেন নৃপ করি নিবেদন।<br />আইলাম তোমারে করিতে বিজ্ঞাপন।।<br />ইন্দ্রের বৃষ্টিতে বাঁচে সকল সংসার।<br />তব রাজ্যে অনাবৃষ্টি দুঃখ সবাকার।।<br />কামিনী লইয়া রাজা করিতেছ সুখ।<br />নরকে ডুবিলা, প্রজাগণ পায় দুঃখ।।<br />রাজা বলে, কারে আমি নাহি করি দণ্ড।<br />কি কারণে মন্দ মোরে বলে রাজ্যখণ্ড।।<br />দুঃখ পায় প্রজাগণ নিজ কর্ম্মফলে।<br />কোন্ দোষে প্রজাগণ মোরে মন্দ বলে।।<br />নারদ বলেন, শুন নৃপ-চূড়ামণি।<br />রোহিণী নক্ষত্রে দৃষ্টি দিয়া গেল শনি।।<br />এই হেতু অনাবৃষ্টি হইল রাজ্যেতে।<br />
প্রজাগণ দুঃখ পায় সেই কারণেতে।।<br />এত বলি করিলেন নারদ গমন।<br />রথে চড়ি রাজ্য দেখি বেড়ায় রাজন।।<br />গেলেন উত্তরদিকে গহন কানন।<br />জলজন্তু দেখে রাজা পশু পক্ষিগণ।।<br />নদ নদী দেখে রাজা নাহি তাহে জল।<br />দীঘি সরোবর দেখে, শুষ্ক সে সকল।।<br />বেলা অবসানে রাজা বসে বৃক্ষতলে।<br />শারী শুক পক্ষী আছে সেই বৃক্ষডালে।।<br />শেষরাত্রি হইল পক্ষীর নিদ্রা ভাঙ্গে।<br />পক্ষিণী কহিল কথা পক্ষিরাজ সঙ্গে।।<br />
বহুকাল হৈল মোরা এই বনবাসী।<br />কত আর পাব কষ্ট নিত্য উপবাসী।।<br />সূর্য্যবংশ রাজ্যে কভু দুঃখ নাহি জানি।<br />চৌদ্দবর্ষ অনাহার নাহি পাই পানি।।<br />অনাবৃষ্টি হেতুতে বৃক্ষেতে নাহি ফল।<br />নদ নদী সরোবর তাহে নাহি জল।।<br />ভূপতি হইয়া রাজ্যে চেষ্টা নাহি করে।<br />রাত্রি দিন স্ত্রী লইয়া থাকে অন্তঃপুরে।।<br />কষ্ট পাই আর কত থাকি অনাহারে।<br />অতএব চল প্রভু যাই স্থানান্তরে।।<br />পক্ষিরাজ বলে প্রিয়ে শুন মোর বাণী।<br />তোমার বচনে কি ছাড়িব অরণ্যানী।।<br />সত্যযুগ হৈতে মোর এই বনে বাস।<br />
গোঁয়াইনু এই বনে পুরুষ পঞ্চাশ।।<br />মোর দুঃখ নহে, দুঃখ হয়েছে সংসারে।<br />এই দুঃখে আছে রাজা দুঃখিত অন্তরে।।<br />এইখানে জন্ম মোর এখানে মরণ।<br />তোর বোলে ছাড়িতে নারিব এই বন।।<br />পক্ষিণী বলয়ে পক্ষী শুন বিবরণ।<br />পাতকীর রাজ্যে থাকি হারাবে জীবন।।<br />জল বিনা শ্বাসগত ব্যাকুলিত প্রাণ।<br />সমুদ্রের তীরে গিয়া করি জলপাণ।।<br />এই কথাবার্ত্তা তারা করে দুইজনে।<br />বৃক্ষতলে থাকি তাহা দশরথ শুনে।।<br />
রাজা বলে নারদের বচন প্রত্যক্ষ।<br />পক্ষী মোরে নিন্দা করে পেয়ে উপলক্ষ।।<br />বুঝিলাম ইন্দ্ররাজ বড়ই চতুর।<br />মুখে এক কহে যে, অন্তরে করে দূর।।<br />মম পিতামহ যেই রঘু নাম ধরে।<br />ইন্দ্রে আনি খাটাইল অযোধ্যা-নগরে।।<br />তবে আজি হয় মম দশরথ নাম।<br />ইন্দ্রেরে বান্ধিয়া আনি যদি নিজ ধাম।।<br />রজনী প্রভাত করে রাজা মনোদুঃখে।<br />
প্রভাত হইলে রাজা দুই পক্ষী দেখে।।<br />পক্ষী বলে পাপিনী পক্ষিণী শুন বাণী।<br />রাজারে নিন্দিলা কেন হইয়া পক্ষিণী।।<br />সকল যে দশরথ শুনিয়াছে কাণে।<br />শব্দভেদী বাণে রাজা মারিবে পরাণে।।<br />পক্ষীর পরাণ ফাটে এতেক বলিয়া।<br />ডিম্ব লয়ে ঠোটেতে আকাশে উঠে গিয়া।।<br />
পক্ষী পলাইয়া যায় পাইয়া তরাস।<br />ঊর্দ্ধবাহু করি রাজা করে আশ্বাস।।<br />দররথ বলে, পক্ষী না পলাও ডরে।<br />
ফিরিয়া আসিয়া বৈস বাসার উপরে।।<br />স্ত্রীর বাক্যে অপরাধ নাহিক তোমার।<br />তোমার বচনে জ্ঞান হইল আমার।।<br />এই বনে যত আম্র কাঁঠালের ভার।<br />আজি হৈতে তোমার দিলাম অধিকার।।</p>
<!-- Comments are visible in the HTML source only -->