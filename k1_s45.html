<h2>৪৫. শ্রীরামের জন্মে রাবণের বিপদানুভব এবং তন্নিবারণের উপায় করণ</h2>
<p>অযোধ্যাতে জন্ম যদি নিলেন শ্রীপতি।<br />লঙ্কায় আতঙ্ক দেখে সদা লঙ্কাপতি।।<br />আচম্বিতে রাবণের সিংহাসন দোলে।<br />মাথার মুকুট খসি পড়ে ভূমিতলে।।<br />দশমুখে হায় হায় করে দশানন।<br />আচম্বিতে মুকুট খসিল কি কারণ।।<br />কোথা গেল ইন্দ্রজিৎ আন গাণ্ডীবাণ।<br />
পৃথিবী বাসুকি কাটি করি খান খান।।<br />হেনকালে কহেন ধার্ম্মিক বিভীষণ।<br />জন্মিয়াছে যে তোমার বধিবে জীবন।।<br />পৃথিবীর প্রতি ক্রোধ কর কি কারণ।<br />তোমার বধিতে জন্ম নিল নারায়ণ।।<br />আর কারো অপরাধ নাহি দশানন।<br />বাসুকি কাটিতে এবে কহ কি কারণ।।<br />এইকালে আকাশে হইল দৈববাণী।<br />দশরথ ঘরেতে জন্মিল চক্রপাণি।।<br />শুনিয়া চিন্তিত বড় রাজা দশানন।<br />ডাক দিয়া বলে শুন শুক ও সারণ।।<br />
একে একে দেখে এস পৃথিবী ভুবনে।<br />আমার শত্রুর জন্ম হৈল কোন্ খানে।।<br />এখনি মারিব তারে অতি শিশুকাল।<br />প্রবল হইলে সেই বাড়িবে জঞ্জাল।।<br />রাবণের আজ্ঞা চর বন্দিলেক মাথে।<br />সমুদ্রের পার হৈয়া লাগিল ভাবিতে।।<br />পরম বৈষ্ণব দূত শুক ও সারণ।<br />বাসবের দ্বারী তারা জানে ত্রিভুবন।।<br />শুক বলে শুন মোর ভাই রে সারণ।<br />
অযোধ্যায় বুঝি জন্মিলেন নারায়ণ।।<br />আজি শুভদিন হৈল আমা দোঁহাকার।<br />ভাগ্যফলে দেখি গিয়া চরণ তাঁহার।।<br />এত বলি অযোধ্যায় দিল দরশন।<br />দেখিল অযোধ্যা যেন বৈকুণ্ঠ-ভুবন।।<br />রতন প্রদীপ জ্বলে প্রতি ঘরে ঘরে।<br />হৈল হরিদ্রায় পথে চলিতে না পারে।।<br />অলক্ষ্যিতে সান্ধাইল কৌশল্যার ঘরে।<br />বসিছেন কৌশল্যা শ্রীরামে কোলে করে।।<br />যাহার মানসে থাকে যেরূপ বাসনা।<br />
সেইরূপে প্রভুরে দেখয়ে সেই জনা।।<br />পরম বৈষ্ণব তারা ভাই দুইজন।<br />চতুর্ভুজ রূপে দেখিলেন নারায়ণ।।<br />শঙ্খ চক্র গদা পদ্ম চতুর্ভুজ কলা।<br />কিরীট কুণ্ডল কানে হৃদে বনমালা।।<br />শত কোটি ব্রহ্মা তাঁরে করিছে স্তবন।<br />প্রভুর শরীরে দেখে এ তিন ভুবন।।<br />প্রসঙ্গেতে দেখিল যে সর্ব্ব পারিষদ।<br />সনক সনাতন আদি প্রহ্লাদ নারদ।।<br />এইরূপে দুই ভাই প্রভুরে দেখিয়া।<br />সহস্র প্রণাম করে ভূমে লোটাইয়া।।<br />ভক্তিভাবে করয়ে অনেক প্রণিপাত।<br />স্তবন করিছে তারা করি যোড়হাত।।<br />রাক্ষসের জাতি মোরা বড়ই অধম।<br />
তোমার মহিমা জ্ঞানে আমরা অক্ষম।।<br />যে পদ ব্রহ্মাদি দেব নাহি পায় ধ্যানে।<br />হেন পাদপদ্ম দেখি প্রত্যক্ষ প্রমাণে।।<br />এই নিবেদন করি শুন মহাশয়।<br />তব পাদপদ্মে যেন সদা মন রয়।।<br />কৃপার সাগর প্রভু তুমি গুণধাম।<br />এত বলি গেল তারা করিয়া প্রণাম।।<br />পথে যেতে দুই ভাই ভাবিলেক মনে।<br />এ কথা কহিব না সে পাপী দশাননে।।<br />চুক্ষর নিমিষে তারা লঙ্কাপুরে গিয়া।<br />
রাবণেরে কহে কথা আগে দাঁড়াইয়া।।<br />একে একে দেখিলাম এ তিন ভুবনে।<br />তোমার কি শত্রু আছে নাহি লয় মনে।।<br />মুকুট খসিল রাজা, হবে অপমান।<br />সকল তীর্থের জলে তুমি কর স্নান।।<br />সুবর্ণ করহ দান দীন দ্বিজ নরে।<br />অমঙ্গল ঘুচিবে, আপদ যাবে দূরে।।<br />দশ মুখ মেলিয়া রাবণ রাজা হাসে।<br />
কেতকী কুসুম যেন ফুটে ভাদ্রমাসে।।<br />না বুঝিয়া কথা কহ ভাই বিভীষণ।<br />আমার কি শত্রু আছে হেন লয় মন।।<br />রাবণের কথা শুনি বলে বিভীষণ।<br />পরিণামে এই কথা করিবে স্মরণ।।<br />রাবণ সমুদ্র বলি লাগিল ডাকিতে।<br />আসিয়া সমুদ্র দাঁড়াইল যোড়হাতে।।<br />
রাজা বলে পৃথিবীতে যত তীর্থ আছে।<br />সকল তীর্থের জল আন মোর কাছে।।<br />বাক্যমাত্র বলিতে বিলম্ব না হইল।<br />সকল তীর্থের জল সম্মুখে আইল।।<br />তীর্থজলে দশানন করিলেন স্নান।<br />
দরিদ্র দুঃখীকে রাজা করে স্বর্ণদান।।<br />যতেক কাঞ্চন দিল নাম লব কত।<br />ধেনু দান শিলা দান করে শত শত।।<br />দান পুণ্য করিয়া বসিল দশানন।<br />ভাবিল অমর আমি, নাহিক মরণ।।<br />কৃত্তিবাস পণ্ডিতের শ্লোক বিচক্ষণ।<br />রামের প্রীতিতে হরি বল সর্ব্বজন।।</p>