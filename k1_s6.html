<h2>০৬. সূর্য্যবংশের উপাখ্যান ও মান্ধাতার জন্ম বিবরণ</h2>
<p>আদি পুরুষের নাম হৈল নিরঞ্জন।<br />ব্রহ্মা বিষ্ণু মহেশ্বর পুত্র তিন জন।।<br />তিন পুত্র হইল তনয় এক জিনি।<br />
সকলে তাঁহার নাম রাখিল কন্দিনী।।<br />জরৎকারু মুনিপুত্রে নারদ সে আনি।<br />তাঁহারে বিবাহ দিল কন্দিনী ভগিনী।।<br />
সবে গায় বাজায় নারদ মুনি বেণু।<br />তাহাতে জন্মিল কন্যা নাম হৈল ভানু।।<br />তাঁহারে বিবাহ দিল জামগগ্ন্য বরে।<br />
এক অংশে জন্মিলেন বিষ্ণু তাঁর ঘরে।।<br />ব্রহ্মার কাছেতে তাঁর পড়িলেক বীজ।<br />তাহাতে জন্মিল পুত্র নামেতে মরীচ।।<br />
মরীচের নন্দন কশ্যপ নাম ধরে।<br />তাঁর পুত্র সূর্য্য, ইহা বিদিত সংসারে।।<br />সূর্য্যের হইল পুত্র মনু নাম তাঁর।<br />
সুষেণ তাঁহার পুত্র রূপে চমৎকার।।<br />প্রসন্ন তাঁহার পুত্র অতি সে সুঠাম।<br />হইল তাঁহার পুত্র যুবনাশ্ব নাম।।<br />যুবনাশ্ব হৈল রাজা অযোধ্যা-নগরে।<br />বিবাহ করিতে গেল কন্দকের ঘরে।।<br />কালিনিমি নামে কন্যা কন্দক রাজার।<br />বিবাহ করিল যুবনাশ্ব গুণাধার।।<br />
বিবাহ করিল মাত্র সম্ভোগ না করে।<br />লজ্জা ঘুচাইয়া কন্যা বলিল বাপেরে।।<br />বিশেষ জানিয়া সে কন্দক মহীপতি।<br />অভিশাপ করিলেন জামাতার প্রতি।।<br />তপস্যা করিয়া যবে আইল ভূপতি।<br />
প্রণতি করিয়া দ্বিজে মাগিল সন্ততি।।<br />আশীর্ব্বাদ কর, মম হউক নন্দন।<br />শুনিয়া ঈষৎ হাসি কহে দ্বিজগণ।।<br />পত্নী সহ তোমার নাহিক দরশন।<br />কেমনে বলিব তব হউক নন্দন।।<br />
এক যুক্তি কর রাজা যদি লয় মন।<br />যজ্ঞ কর, তবে রাজা হইবে নন্দন।।<br />যজ্ঞ-জল করাইবা রাণীকে ভক্ষণ।<br />হইবে তোমার পুত্র অতি বিচক্ষণ।।<br />যজ্ঞ করি জল রাজা রাখে নিজ ঘরে।<br />শয়ন করিল রাজা খাটের উপরে।।<br />যখন হইল রাত্রি দ্বিতীয় প্রহর।<br />
জল আন বলি রাজা হইল কাতর।।<br />তৃষ্ণায় পীড়িত রাজা আকুল হইল।<br />পুংসবন জল ছিল মুখেতে ঢালিল।।<br />প্রভাতে প্রকাশ হৈল সূর্য্যের কিরণ।<br />জল আন বলি ডাকে যতেক ব্রাহ্মণ।।<br />রাজা বলে দ্বিজগণ করি নিবেদন।<br />রাত্রিকালে জল আমি করেছি ভক্ষণ।।<br />
এ কথা শুনিয়া বলে যত মহামতি।<br />রাত্রিকালে জল খাইলে হবে গর্ভবতী।।<br />শ্বশুরের অভিশাপ তাহারে লাগিল।<br />যুবনাশ্ব মহারাজ গর্ভবতী হইল।।<br />দশ মাস গর্ভ পূর্ণ হইল রাজার।<br />
বাহির হইল পেট চিরিয়া কুমার।।<br />নৃপতি ত্যজিল প্রাণ পেয়ে বড় ব্যথা।<br />আসিয়া বিধাতা নাম রাখিল মান্ধাতা।।<br />অযোধ্যা-নগরে রাজা হইল মান্ধাতা।<br />সপ্তদ্বীপ অধিপতি পুণ্যশীল দাতা।।<br />
কৃত্তিবাস পণ্ডিতের কবিত্ব সুঠাম।<br />আদিকাণ্ডে গান মান্ধাতার উপাখ্যান।।</p>
<!-- Comments are visible in the HTML source only -->