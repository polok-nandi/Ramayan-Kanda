<h2>৪৭. দশরথের চারি পুত্রের অন্নপ্রাশন ও নামকরণ</h2>
<p>একৈক গণনে যে হইল চারি দিন।<br />পাঁচ দিনে পাঁচুটী করিল সুপ্রবীণ।।<br />ছয় দিনে ষষ্ঠীপূজা নিশি জাগরণে।<br />দিল অষ্ট কলাই অষ্টাহে শিশুগণে।।<br />ডাক দিয়া আনে রাজা বালকগণেরে।<br />
কাপড় পূরিয়া সোণা দিল সবাকারে।।<br />এয়োদশে রাজার হইল অশৌচান্ত।<br />কতেক করিল দান তার নাহি অন্ত।।<br />ছয় মাস বয়স্ক হইলে চারি জন।<br />করাইল সবাকার ওদন-প্রাশন।।<br />
আমন্ত্রণ করিয়া সকল ক্ষত্রগণে।<br />আনাইল দশরথ আপন ভবনে।।<br />আসিয়া বশিষ্ঠ মুনি মহানন্দ মনে।<br />চারি পুত্রমুখে অন্ন দিল শুভক্ষণে।।<br />দশরথ চারি পুত্র লয়ে নিজ কোলে।<br />মিষ্টান্ন দিলেন সবা বদনকমলে।।<br />বসিলেন চারি ভাই সুচারু বদন।<br />
কৌতুকে যৌতুক দিল সবে রত্ন ধন।।<br />সকলে যৌতুক দিল আসি রাজধাম।<br />বিচার করেন সবে রাখেন কি নাম।।<br />বিচারিল চারি বেদ আগম পুরাণ।<br />যে মন্ত্র হইলে লোক পাবে পরিত্রাণ।।<br />যেই মন্ত্র বাল্মীকি জপেন অবিরাম।<br />
কৌশল্যাপুত্রের নাম রাখিল শ্রীরাম।।<br />পৃথিবীর ভর সহিবেন অবিরত।<br />তেঁই হেতু তাঁর নাম হইল ভরত।।<br />সুমিত্রার হইয়াছে যমজ নন্দন।<br />শত্রুঘ্ন কনিষ্ঠ তার জ্যেষ্ঠ শ্রীলক্ষ্মণ।।<br />রাজা চারি নন্দনের শুনিলেন নাম।<br />ব্রাহ্মণেরে দিল দান কত শত গ্রাম।।<br />
রজত কাঞ্চন দিল নাম লব কত।<br />ধেনু দান শিলা দান করে শত শত।।<br />নানা দান দিয়া করে বশিষ্ঠের মান।<br />দুগ্ধবতী গাভী দিল সহস্র প্রমাণ।।<br />আশীর্ব্বাদ করে ঘরে গেল মুনিগণ।<br />আদিকাণ্ডে শ্রীরামের নাম সঙ্কলন।।</p>