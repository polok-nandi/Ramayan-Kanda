<h2>৫৮. শ্রীরাম কর্ত্তৃক তাড়কা রাক্ষসী বধ ও অহল্যার উদ্ধার</h2>
<p>শিরে পঞ্চঝুঁটি রাম বিষ্ণু-অবতার।<br />মুগ্ধ হইলেন মুনি রূপেতে তাঁহার।।<br />পূর্ণিমার চন্দ্র যেন উদয় আকাশে।<br />মুনি বলিলেন রাম চল মোর দেশে।।<br />জানিলেন মহারাজ রামের গমন।<br />লক্ষ্মণ সহিত রামে করেন অর্পণ।।<br />বলিলেন বিশ্বামিত্র রাজার গোচর।<br />রাম লাগি চিন্তা না করিহ নরেশ্বর।।<br />তুমি নাহি জানহ রামের গুণলেশ।<br />রাক্ষস বধিতে অবতীর্ণ হৃষীকেশ।।<br />শ্রীরাম লক্ষ্মণে লয়ে আমি দেশে যাই।<br />
স্থির হও মহারাজ কোন চিন্তা নাই।।<br />রাজারে কহিয়া এই প্রবোধ বচন।<br />মুনি বলিলেন চল শ্রীরাম লক্ষ্মণ।।<br />শ্রীরাম বলেন মুনি যদি বল তুমি।<br />মাতৃস্থানে বিদায় লইয়া আসি আমি।।<br />মায়ে না কহিয়া যাব মিথিলা-নগর।<br />কান্দিবেন অন্ন জল ছাড়ি নিরন্তর।।<br />
গেলেন শ্রীরামচন্দ্র মায়ের মন্দিরে।<br />প্রণাম করিয়া পদে বলেন মায়েরে।।<br />আইলেন বিশ্বামিত্র লইতে আমারে।<br />মিথিলায় যাই আমি যজ্ঞ রাখিবারে।।<br />শুদ্ধমনে মাতা মোরে আশীর্ব্বাদ কর।<br />যুদ্ধে জয়ী হই যেন প্রসাদে তোমার।।<br />প্রথম যুদ্ধেতে যাত্রা করিতেছি আমি।<br />আমার লাগিয়া শোক না করিহ তুমি।।<br />কৌশল্যা শুনিয়া তাহা করেন রোদন।<br />
ভিজিল নয়ন-নীরে নেতের বসন।।<br />কাতর কৌশল্যা কোলে করিয়া রামেরে।<br />আশীর্ব্বাদ করিলেন কর দিয়া শিরে।।<br />মায়েরে কহেন রাম প্রবোধ বচন।<br />নেত্রনীর নেত্রেতে হইল নিবারণ।।<br />মাতৃ-পদধূলি রাম বন্দিলেন মাথে।<br />শুভযাত্রা করিলেন ধনুর্ব্বাণ হাতে।।<br />
শ্রীরাম লক্ষ্মণে লৈয়া বিশ্বামিত্র যান।<br />মহারাজ নেত্রনীরে ধরণী ভাসান।।<br />কতদূরে গিয়া রাম হন অদর্শন।<br />ভূমিতে পড়িয়া রাজা করেন ক্রন্দন।।<br />রাজাকে প্রবোধ করে যত পাত্রগণ।<br />কে করে অন্যথা যাহা বিধির লিখন।।<br />রামে দেখি মুনিবর আনন্দিত মন।<br />রামের বিবাহ হবে দৈবের ঘটন।।<br />আগে মুনিবর যান পাছে দুই জন।<br />
ব্রহ্মার পশ্চাতে যেন অশ্বিনী-নন্দন।।<br />কান্দিতে কান্দিতে সবে গেল নিজ বাসে।<br />রামে লয়ে বিশ্বামিত্র বনেতে প্রবেশে।।<br />আগে মুনি যান, পিছে শ্রীরাম লক্ষ্মণ।<br />আতপে হইল ম্লান দোঁহার আনন।।<br />
তাহা দেখি বিশ্বামিত্র অন্তরে চিন্তিত।<br />এত দিনে শ্রীরামের দুঃখ উপস্থিত।।<br />রবির আতপেতে মুখে হইল ঘাম।<br />বহুকাল কি মতে ভ্রমিবে বনে রাম।।<br />বিশ্বামিত্র এই মত ভ্রমিবে ভাবিয়া অন্তরে।<br />করাইল মন্ত্রদীক্ষা শ্রীরামচন্দ্রেরে।।<br />বিশ্বামিত্র বলেন শুনহ রঘুবীর।<br />স্নান কর গিয়া জলে সরযূ নদীর।।<br />যত রাজা পূর্ব্বে সূর্য্যবংশে হয়েছিল।<br />
এই স্থানে প্রাণ ছাড়ি স্বর্গবাসে গেল।।<br />এই পুণ্যতীর্থে রাম স্নান কর তুমি।<br />তোমারে সুমন্ত্র দীক্ষা করাইব আমি।।<br />শোক দুঃখ কখন না পাইবে অন্তরে।<br />ক্ষুধা তৃষ্ণা না হইবে সহস্র বৎসরে।।<br />করিলেন রামচন্দ্র সে মন্ত্র গ্রহণ।<br />রামেরে কহিতে তাহা শিখিল লক্ষ্মণ।।<br />
দৃঢ় করি শিখিলেন ভাই দুইজন।<br />আনন্দিত হইল দেখিয়া দেবগণ।।<br />বহুকাল অনাহারে থাকিবে লক্ষ্মণ।<br />এতকালে হৈবে ইন্দ্রজিতের মরণ।।<br />কৃত্তিবাস পণ্ডিতের কবিত্বের শিক্ষা।<br />আদিকাণ্ডে লিখিল রামের মন্ত্রদীক্ষা।।</p>