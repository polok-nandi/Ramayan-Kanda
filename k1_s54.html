<h2>৫৪. রাক্ষসের দৌরাত্মে মুনিদের যজ্ঞপূর্ণ না হওয়াতে তাহা নিবারণের উপায়</h2>
<p>এইরূপে দশরথ চারি পুত্র লৈয়া।<br />সাম্রাজ্য করেন ভোগ সাবধান হৈয়া।।<br />হেথা মিথিলায় যজ্ঞ করে মুনিগণ।<br />যজ্ঞপূর্ণ নাহি হয় রাক্ষস কারণ।।<br />যজ্ঞ আরম্ভণ যেই করে মুনিবর।<br />করে রক্ত বর্ষণ মারীচ নিশাচর।।<br />যজ্ঞহীন হইলেক মিথিলা-ভুবন।<br />
করেন জনক যুক্তি লয়ে মুনিগণ।।<br />তার মধ্যে বলিলেন বিশ্বামিত্র মুনি।<br />অযোধ্যায় গিয়া রামচন্দ্রে আমি আনি।।<br />রাক্ষস বধের হেতু ধরি রাম-বেশ।<br />দশরথ গৃহে অবতীর্ণ হৃষীকেশ।।<br />বলিলেন জনক শুনহ মহাশয়।<br />তুমি রক্ষা করিলে এ যজ্ঞ রক্ষা হয়।।<br />বিশ্বামিত্র সকলেরে করিয়া আশ্বাস।<br />চলিলেন যথা রাম অযোধ্যা নিবাস।।<br />
উপস্থিত হইলেন অযোধ্যার দ্বারে।<br />দ্বীরী গিয়া জানাইল তখনি রাজারে।।<br />ভূপতি শুনিবামাত্র বিশ্বামিত্র নাম।<br />চিন্তিয়া কহেন বুঝি বিধি আজি বাম।।<br />বিশ্বামিত্র মুনি এই বড়ই বিষম।<br />প্রমাদ ঘটায় কিম্বা করে কোন ক্রম।।<br />সূর্য্যবংশে ছিল হরিশ্চন্দ্র মহারাজ।<br />ভার্য্যা পুত্র বেচাইয়া দিল তারে লাজ।।<br />আসি বন্দিলেন রাজা মুনির চরণ।<br />
শিষ্টাচার পূর্ব্বক করেন নিবেদন।।<br />তব আগমনে মম পবিত্র আলয়।<br />আজ্ঞা কর, কোন কার্য্য করি মহাশয়।।<br />বিশ্বামিত্র বলেন শুন হে দশরথ।<br />শ্রীরামেরে দেহ যদি হয় অভিমত।।<br />
মুনিগণ যজ্ঞ করে করিয়া প্রয়াস।<br />রাক্ষস আসিয়া সদা করে যজ্ঞনাশ।।<br />এই ভার মহারাজ দিলাম তোমারে।<br />শ্রীরাম লক্ষ্মণে দেহ যজ্ঞ রাখিবারে।।<br />যেইমাত্র বিশ্বামিত্র কহেন এ কথা।<br />ভূপতি ভাবেন মনে হেঁট করি মাথা।।<br />পুত্রশোকে মৃত্যু মম লিখন- কপালে।<br />
না জানি হইবে মৃত্যু মম কোন্ কালে।।<br />অন্ধকের শাপ মনে করে ধুক্ ধুক্।<br />কখন মরিব নাহি দেখে চাঁদমুখ।।<br />প্রাণ চাহ যদি মুনি প্রাণ দিতে পারি।<br />একদণ্ড রামচন্দ্রে না দেখিলে মরি।।<br />অতএব রামচন্দ্র না দিব তোমারে।<br />এক দণ্ড না দেখিলে হৃদয় বিদরে।।<br />আদিকাণ্ড গান কৃত্তিবাস বিচক্ষণ।<br />রাম ধ্যান রাম জ্ঞান রাম সে জীবন।।</p>