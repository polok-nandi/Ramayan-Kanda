<h2>৪২. শ্রীরামচন্দ্রের জন্ম বিবরণ</h2>
<p>হেথা তিন রাণী চরু করিল ভক্ষণ।<br />কোটি সূর্য্য জিনি সেই তিনের বরণ।।<br />হইয়াছিলেন বৃদ্ধা শিরে পাকা কেশ।<br />চরুর ভক্ষণে যেন প্রথম বয়েস।।<br />বিধাতা সকল মায়া করেন ঘটন।<br />এককালে ঋতুমতী হৈল তিনজন।।<br />দশরথ জানিলেন এ সব সন্দর্ভ।<br />
ঋতুর লক্ষণে জানা গেল সেই গর্ভ।।<br />এইমত তিন গর্ভ বাড়ে দিনে দিনে।<br />দুইমাসে গর্ভ জানা গেল সুলক্ষণে।।<br />চারিমাসে গর্ভেতে প্রতীত হৈল মন।<br />পঞ্চমাস গর্ভেতে শুনিল ত্রিভুবন।।<br />প্রথম গর্ভেতে লজ্জাযুক্তা অহর্নিশি।<br />বদন হইল যেন প্রভাতের শশী।।<br />
কুচাগ্র হইল কাল উদর ডাগর।<br />মৃত্তিকার ভক্ষণেতে সদা সমাদর।।<br />ঘন ঘন হাই উঠে অলস নয়ন।<br />পাণ্ডুবর্ণ হৈল অঙ্গ খসে আভরণ।।<br />কৃষ্ণবর্ণ প্রকাশ হইল স্তনবোঁটে।<br />শরীরে না রহে বস্ত্র নিত্য বল টুটে।।<br />এইমত হইল সে গর্ভের বর্দ্ধন।<br />নয় মাস গর্ভবতী হৈল তিন জন।।<br />দেখি দশরথ রাজা আনন্দিত মন।<br />
পঞ্চামৃত দিয়া কৈল গর্ভের শোধন।।<br />যে ছিল প্রাক্তন পুণ্য তাহারি কারণ।<br />কৌশল্যারে দেখা দেন প্রভু নারায়ণ।।<br />স্বপ্নে শঙ্খ চক্র গদা পদ্ম শার্ঙ্গধারী।<br />চতুর্ভুজ রূপে দেখা দিলেন শ্রীহরি।।<br />পুত্রভাবে হরিকে করিল রাণী কোলে।<br />কহিলেন কৌশল্যারে ডাকিয়া মা ব&rsquo;লে।।<br />পূর্ব্বেতে আমার সেবা করেছ আদরে।<br />
সেই পুণ্যে জন্মিলাম তোমার উদরে।।<br />আপনি তোমার গর্ভে লয়েছি জনম।<br />পুত্র বলি স্তন দিয়া করহ পালন।।<br />এত বলি অদর্শন হৈল নারায়ণ।<br />কৌশল্যা বলেন কিবা দেখিনু স্বপন।।<br />কহিল সকল কথা দশরথ প্রতি।<br />মা বলিয়া আমাকে যে ডাকেন শ্রীপতি।।<br />শুনি দশরথ রাজা হরষিত মন।<br />ভাবে, বুঝি সত্য হবে অন্ধক-বচন।।<br />
দীন দ্বিজগণেরে দিলেন কত স্বর্ণ।<br />এইরূপে দশ মাস হইল সম্পূর্ণ।।<br />প্রসব-সময় যত নিকট হইল।<br />দশরথ ভূপতির আনন্দ বাড়িল।।<br />এখন তখন রাণী হইবে প্রসব।<br />প্রজা সব গান করে সদা এই রব।।<br />যেই দিন ভূমিষ্ঠ হবেন নারায়ণ।<br />আকাশ যুড়িয়া বসিলেন দেবগণ।।<br />শুভগ্রহ সকল উদিত স্থানে স্থানে।<br />দশদিক মঙ্গল সকল তারাগণে।।<br />
প্রথমে প্রথমা স্ত্রীর গর্ভের বেদন।<br />অন্তঃপুরে প্রবেশ করিল নারীগণ।।<br />মধুচৈত্রমাস, শুক্লা শ্রীরাম নবমী।<br />শুভক্ষণে ভূমিষ্ঠ হলেন জগৎস্বামী।।<br />গর্ভব্যথা নাহি তার নাহিক শোণিত।<br />শুভক্ষণে শ্রীহরি হইল উপনীত।।<br />অন্ধকার ঘুচে যে জ্বালিলেক বাতি।<br />কোটি সূর্য্য জিনিয়া তাঁহার দেহ-জ্যোতি।।<br />শ্যামল শরীর প্রভু চাঁচর কুন্তল।<br />
সুধাংশু জিনিয়া মুখ করে ঝলমল।।<br />আজানুলম্বিত দীর্ঘ ভুজ সুললিত।<br />নীলোৎপল জিনি চক্ষু আকর্ণ পূর্ণিত।।<br />কে বর্ণিতে হয় শক্ত রক্ত ওষ্ঠাধর।<br />নবনীত জিনিয়া কোমল কলেবর।।<br />সিন্দূরে মণ্ডিত রাঙ্গা চরণ সুন্দর।<br />কমল জিনিয়া প্রভু-নাভি মনোহর।।<br />সংসারের রূপ যত একত্র মিলন।<br />কিসে বা তুলনা দিব নাহিক তেমন।।<br />
জয় জয় হুলাহুলি দিল নারীগণ।<br />সাবধানে করিলেক নাড়িকা ছেদন।।<br />কৌশল্যার দাসী সেই শুভবার্ত্তা নামে।<br />শুভ সমাচার দিল গিয়া রাজধামে।।<br />শুনি দশরথ পূর্ণ পুলক শরীরে।<br />অষ্ট আভরণ আরো দিলেন দাসীরে।।<br />পরম আনন্দে রাজা পাসরে আপনা।<br />
কত ধন দিল দ্বিজে কে করে গণনা।।<br />আনন্দ-সাগরে রাজা ভাসে সেই ঠাঁই।<br />পুনরপি দিল দান কত শত গাই।।<br />গণক আনিয়া করিলেন শুভকাল।<br />
পুত্রমুখ দেখিবারে যান মহীপাল।।<br />ইন্দ্র যেন চলিলেন শচীর মন্দিরে।<br />চন্দ্র যেন আসিতেছে রোহিণীর ঘরে।।<br />কৌশল্যা বসিয়া আছে নারায়ণ কোলে।<br />পুত্র দেখিবারে রাজা গেল হেনকালে।।<br />ধীরে ধীরে দশরথ পুত্র নিল বুকে।<br />এক লক্ষ চুম্ব তাঁর দিল চাঁদমুখে।।<br />
দরিদ্র পাইল যেন নিধির কলস।<br />ততোধিক আনন্দিত রাজার মানস।।<br />অন্ধজন যেমন নয়ন লাভে হয়।<br />ততোধিক দশরথ পাইয়া তনয়।।<br />এতদিনে দশরথ মনেতে উল্লাস।<br />রামজন্ম রচিল পণ্ডিত কৃত্তিবাস।।</p>