<h2>৪৪. শ্রীরামের জন্মে দেবগণের আনন্দ</h2>
<p>রামের জনম শুনি, &nbsp;&nbsp;&nbsp;&nbsp;&nbsp;&nbsp;&nbsp;&nbsp; নাচেন সকল মুনি,<br />
দণ্ড কমণ্ডলু করি হাতে।<br />
স্বর্গে নাচে দেবগণ, &nbsp;&nbsp;&nbsp;&nbsp;&nbsp;&nbsp;&nbsp;&nbsp; মর্ত্ত্যে নাচে মর্ত্ত্যজন,<br />
হরিষে নাচিছে দশরথে।।<br />
শ্রীদেবযানীর সঙ্গে, &nbsp;&nbsp;&nbsp;&nbsp;&nbsp;&nbsp;&nbsp;&nbsp; নাচিছেন ব্রহ্মা রঙ্গে,<br />
শচী সঙ্গে নাচে শচীপতি।<br />
স্থাবর জঙ্গম, &nbsp;&nbsp;&nbsp;&nbsp;&nbsp;&nbsp;&nbsp;&nbsp; আর সবে নাচে চমৎকার,<br />
উল্লাসিত নাচে বসুমতী।।<br />
দিব্য দিব্য আভরণ, &nbsp;&nbsp;&nbsp;&nbsp;&nbsp;&nbsp;&nbsp;&nbsp; পরি যত নারীগণ,<br />চলি যায় অনেক সুন্দরী।<br />
চলি যায় রাজপথে, &nbsp;&nbsp;&nbsp;&nbsp;&nbsp;&nbsp;&nbsp;&nbsp; শ্রীরামের নিরখিতে,<br />
সম্মুখেতে নাচে বিদ্যাধরী।।<br />
রত্নের প্রদীপ জ্বলে, &nbsp;&nbsp;&nbsp;&nbsp;&nbsp;&nbsp;&nbsp;&nbsp; পুরী পূর্ণা কোলাহলে,<br />
কৌশল্যা হইল পুত্রবতী।<br />
গগনমণ্ডলে থাকি, &nbsp;&nbsp;&nbsp;&nbsp;&nbsp;&nbsp;&nbsp;&nbsp; দেবগণ বলে ডাকি,<br />
জয় জয় জয় রঘুপতি।।<br />
জন্মিলেন নারায়ণ, &nbsp;&nbsp;&nbsp;&nbsp;&nbsp;&nbsp;&nbsp;&nbsp; বধিবারে দশানন,<br />
দেবেরে করিতে অব্যাহতি।<br />
ইহা শুনে যেই জন, &nbsp;&nbsp;&nbsp;&nbsp;&nbsp;&nbsp;&nbsp;&nbsp; কিম্বা করে অধ্যয়ন,<br />
ভবমুক্ত হয় সেই কৃতী।।<br />
বৈকুণ্ঠ করিয়া শূণ্য, &nbsp;&nbsp;&nbsp;&nbsp;&nbsp;&nbsp;&nbsp;&nbsp; প্রকাশিতে নরপুণ্য,<br />
অবতীর্ণ পূর্ণ ভগবান।<br />
রচিল যে কৃত্বিবাস, পূর্ণ করি অভিলাষ,<br />
বন্দিয়া সে বাল্মীকি পুরাণ।।</p>