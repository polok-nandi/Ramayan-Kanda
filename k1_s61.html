<h2>৬১. শ্রীরাম কর্ত্তৃক হরধনু ভঙ্গ এবং শ্রীরাম লক্ষ্মণ, ভরত ও শত্রুঘ্নের বিবাহ</h2>
<p>ধনুকের ঘরে রাম গেলেন যখন।<br />ধনুক তোলহ রোম বলে সর্ব্বজন।।<br />যত যত রাজা আছে ভাবিল অন্তরে।<br />দেখিব কেমনে শিশু ধনুর্ভঙ্গ করে।।<br />বিস্মিত হইয়া সবে করে নিরীক্ষণ।<br />ধনুক তোলহ রাম বলে সর্ব্বজন।।<br />লক্ষ্মণ বলেন শুন জ্যেষ্ঠ মহাশয়।<br />ঘুচাও ধনুক ধরি সবার বিস্ময়।।<br />শ্রীরাম বলেন শুন গাধির নন্দন।<br />আজ্ঞা কর করিব কি ধনুক ধারণ।।<br />এতেক বলিয়া রাম সহাস্য বদনে।<br />ধনুক ধরেন করে, দেখে সর্ব্বজনে।।<br />ধনুক তুলিয়া রাম বলেন লক্ষ্মণে।<br />
ভাঙ্গিব শিবের ধনু, ভয় হয় মনে।।<br />ধনুকে অর্পিয়া গুণ বলেন মুনিরে।<br />তাহা করি, যাহা আজ্ঞা করিবে আমারে।।<br />মুনি বলিলেন, রাম কোথাও কৌতুক।<br />মনোরথ পূর্ণ করে ভাঙ্গিয়া ধনুক।।<br />আজ্ঞা পেয়ে শ্রীরাম দিলেন গুণে টান।<br />মড় মড় শব্দে ধনু হৈল দুইখান।।<br />সভায় সকল লোক হারাইল জ্ঞান।<br />ত্রিভুবন সঘনে হইল কম্পমান।।<br />হইলেন জনক ভূপতি হরষিত।<br />বাদ্য বাজে মিথিলানগরে অগণিত।।<br />গলে বস্ত্র দিয়া রাজা অতি সমাদরে।<br />নিমন্ত্রণ একে একে সবাকারে করে।।<br />সুমন্ত্র ব্রাহ্মণ রামে লয়ে গেল ঘরে।<br />সুমন্ত্রের ব্রাহ্মণী কৌশল্যা নাম ধরে।।<br />
কৌশল্যার তুল্য কেহ নহে ভাগ্যবতী।<br />মা মা বলি যাঁরে স্বয়ং ডাকেন শ্রীপতি।।<br />সুমন্ত্র মুনির ঘরে রাখিয়া রামেরে।<br />বিশ্বামিত্র গেলেন যে জনকের পুরে।।<br />সীতাদেবী বন্দিলেন মুনির চরণ।<br />আনন্দিত হইল জনক যশোধন।।<br />জনক বলেন, প্রভু করি নিবেদন।<br />সীতার বিবাহ জন্য কর শুভক্ষণ।।<br />এ কথা শুনিয়া মুনি গাধির নন্দন।<br />অমনি আইল যথা শ্রীরাম লক্ষ্মণ।।<br />মুনি বলিলেন, রাম এই আমি চাই।<br />বিবাহ করিয়া ঘরে যাহ দুই ভাই।।<br />শ্রীরাম কহেন, প্রভু নিবেদি তোমারে।<br />আমা দোঁহে লয়ে চল অযোধ্যা-নগরে।।<br />বহুদিন আসিয়াছি তোমার সহিত।<br />বিলম্ব হইলে পিতা হবেন চিন্তিত।।<br />চারি ভাই জন্ম লইয়াছি এক দিনে।<br />সে সবারে ছাড়ি করি বিবাহ কেমনে।।<br />
এ চারি ভ্রাতাকে যেই কন্যা দিবে চারি।<br />চারি ভাই বিবাহ করিব ঘরে তারি।।<br />এই বাক্য নিঃসরিল শ্রীরামের তুণ্ডে।<br />আকাশ ভাঙ্গিয়া পড়ে কৌশকের মুণ্ডে।।<br />দুঃখিত হইয়া মুনি গেলেন তখন।<br />জনকের নিকটে দিলেন দরশন।।<br />জনক বলেন প্রভু করি নিবেদন।<br />সীতার বিবাহ দিন কর শুভক্ষণ।।<br />বিশ্বামিত্র বলেন শুনহ নরপতে।<br />রামের মনস্থ নহে বিবাহ করিতে।।<br />কহিলেন, বহুকাল ছাড়িয়াছি ঘর।<br />বিলম্ব হইলে পিতা হবেন কাতর।।<br />যে চারি ভায়েরে চারি কন্যা সমর্পিবে।<br />
তাঁর ঘরে রামচন্দ্র বিবাহ করিবে।।<br />শুনিয়া ভাবেন রাজা করি হেঁট মাথা।<br />সীতা বিনা কন্যা নাই আর পাব কোথা।।<br />এতেক ভাবিয়া রাজা বিষণ্ন বদন।<br />শতানন্দ পুরোহিত কহিছে তখন।।<br />কেন রাজা হইয়াছে বিচলিত মন।<br />তব ঘরে চারি কন্যা হইবে ঘটন।।<br />তোমার কনিষ্ঠ ভাই, কুশধ্বজ নাম।<br />তাঁর দুই কন্যা আছে রূপগুণ-ধাম।।<br />তোমার দুহিতা দুই পরমা-সুন্দরী।<br />চারি ভায়ে সমর্পণ কর কন্যা চারি।।<br />শ্রীরামের যে বাসনা হবে সেই মত।<br />তাঁহারে জানাও গিয়া সমাচার যত।।<br />হরষিত হইয়া মুনি গাধির কোঙর।<br />বার্ত্তা গিয়া দেন তবে রামের গোচর।।<br />শুন রাম, নাহি দেখি ইহাতে বাধক।<br />চারি ভায়ে চারি কন্যা দিবেক জনক।।<br />রাম বলিলেন, প্রভু করি নিবেদন।<br />সব ভাই হেথা নাই, করিব কেমন।।<br />ইহাতে বাধক আরো আছে মুনিবর।<br />বিবাহ করিতে নারি পিতৃ-অগোচর।।<br />আমারে বিবাহ দিতে যদি আছে মন।<br />অযোধ্যাতে মনুষ্য পাঠাও একজন।।<br />এতেক শুনিয়া গিয়া গাধির নন্দন।<br />কহিলেন জনকেরে সর্ব্ব বিবরণ।।<br />শুনিয়া আনন্দে রাজা ভাবে গদ গদ।<br />বচন মনের অগোচর এ সম্পদ।।<br />মুনি বলিলেন, শুন জনক রাজন।<br />আনিবারে রাজাকে পাঠাও একজন।।<br />রাজা বলিলেন মুনি করি নিবেদন।<br />তোমা ভিন্ন কে যাইবে অযোধ্যা ভুবন।।<br />এ কথা শুনিয়া মুনি ভাবিলেন মনে।<br />ঘটক হইয়া যাই অযোধ্যা-ভুবনে।।<br />এই যশ আমার ঘুষিবে ত্রিভুবনে।<br />বিবাহ দিলাম আমি শ্রীরাম লক্ষ্মণে।।<br />এতেক ভাবিয়া মুনি করিল গমন।<br />সিদ্ধাশ্রমে প্রথমতঃ দিল দরশন।।<br />সুধায় সকল মুনি কি শুনি কৌতুক।<br />রাম নাকি ভাঙ্গিয়াছে হরের ধনুক।।<br />মুনি বলে করিবারে সীতার কল্যাণ।<br />শিবধনু আপনি হইল দুইখান।।<br />বিশ্বামিত্র সিদ্ধাশ্রম পশ্চাৎ করিয়া।<br />গঙ্গার কূলেতে মুনি উত্তরেন গিয়া।।<br />গঙ্গা পার হইয়া চলেন মুনিবর।<br />অহল্যা যেখানে ছিল হইয়া পাথর।।<br />অহল্যার তপোবন পশ্চাৎ করিয়া।<br />পবনের জন্মভূমি উত্তরেন গিয়া।।<br />পবনের জন্মভূমি থুয়ে কত দূর।<br />তাড়কার বনে যান কাছে সরযূর।।<br />করিলেন সরযূর নীর সংস্পর্শন।<br />দূরেতে থাকিয়া দেখে অযোধ্যার জন।।<br />আসিয়া যে মুনিরাজ রামে লয়ে গেল।<br />একা মুনি আসিতেছে, রাম না আইল।।<br />এ কথা কহিল গিয়া দশরথ প্রতি।<br />
বজ্রপাত সম জ্ঞান করেন ভূপতি।।<br />কান্দিয়া বাহিরে আসি অজের নন্দন।<br />রামে না দেখিয়া কহে কাতর বচন।।<br />একা যে আইলা মুনি, রাম মোর কোথা।<br />হইল প্রত্যক্ষ বুঝি অন্ধকের কথা।।<br />কোথা রাম কোথা বা লক্ষ্মণ গুণবিধি।<br />দরিদ্রেরে দিয়া নিধি হরিলেন বিধি।।<br />যজ্ঞরক্ষা হেতু লয়ে গেলা নিজ বাস।<br />ছলেতে করিলা মুনি মম সর্ব্বনাশ।।<br />রাক্ষস বধের হেতু লইয়া কুমার।<br />কে জানে বধিবা মুনি পরাণ আমার।।<br />বার্ত্তা পেয়ে আইল রাজার যত রাণী।<br />ডম্বুর হারায়ে যেন ফুকারে বাঘিনী।।<br />কৌশল্যা সুমিত্রা রাণী হাহাকার করে।<br />প্রমাদ পড়িল আজি অযোধ্যানগরে।।<br />অষ্ট বৎসরের রাম দশ নাহি পূরে।<br />হেন রামে খাইল কি বনে নিশাচরে।।<br />আকুল হইল রাজা অজের কুমার।<br />বিশ্বামিত্র ভাবিলেন একি চমৎকার।।<br />রাজারে বুঝায় যত পাত্রমিত্রগণ।<br />হেনকালে আইলেন বশিষ্ঠ ব্রাহ্মণ।।<br />বশিষ্ঠ বলেন, কহ গাধির নন্দন।<br />রামের মঙ্গল শুনি জুড়াক জীবন।।<br />এই কথা শুনিয়া কহেন তপোধন।<br />
ভাল মন্দ না শুনিয়া কান্দ কি কারণ।।<br />বশিষ্ঠ বলেন, মুনি কহ কি আশ্চর্য্য।<br />রামে না দেখিয়া কার মন নহে ধৈর্য্য।।<br />রাম ধ্যান রাম জ্ঞঅন রাম সে জীবন।<br />রাম বিনা অন্ধকার অযোধ্যা- ভুবন।।<br />লোটায়ে পড়েন রাজা মুনি-পদতলে।<br />কোথায় লক্ষ্মণ কোথা রাম সদা বলে।।<br />বিশ্বামিত্র বলেন, শুনহ যশোধন।<br />পুত্রের বিক্রম- কথা করহ শ্রবণ।।<br />তাড়কাকে মারিলেন কৌশল্যা-নন্দন।<br />অহল্যার করিলেন শাপ বিমোচন।।<br />কৈবর্ত্তকে কৃতার্থ করিলেন শ্রীরাম।<br />রাক্ষস মারিয়া পূর্ণ করিলেন কাম।।<br />জনক করিয়াছিল ধনুর্ভঙ্গ পণ।<br />তাহাতে হারিয়া গেল যত রাজাগণ।।<br />শঙ্করের ধনুক করিয়া দুইখান।<br />লক্ষ্মীরূপা কন্যা রাম পাইলেন দান।।<br />চারি কন্যা দিবেক জনক চারি ভায়ে।<br />
চল মহারাজ শীঘ্র দুই পুত্র লয়ে।।<br />এ কথা শুনিয়া রাজা আনন্দ বিহ্বলে।<br />প্রণতি করেন মুনি-চরণ-কমলে।।<br />অযোধ্যাতে তখন পড়িয়া গেল সাড়া।<br />লক্ষ লক্ষ হস্তী সাজে লক্ষ লক্ষ ঘোড়া।।<br />নানারূপে রথ সাজে অতি সুশোভন।<br />ডাকিয়া আনিল রাজা ভরত শত্রুঘ্ন।।<br />ত্বরা করি সবারে করিল নিমন্ত্রণ।<br />অযোধ্যার লোক সব করিল সাজন।।<br />অগ্রে রথে চড়িলেন যতেক ব্রাহ্মণ।<br />চড়িলেন রথে রাজা সহ পুত্রগণ।।<br />বলেন কৌশল্যা দেবী সুমিত্রা দেবীরে।<br />
না পাই হরিদ্রা দিতে রামের শরীরে।।<br />সুমিত্রা বলেন, দিদি কেন ভাব আর।<br />রামের নামেতে করি মঙ্গল আচার।।<br />লক্ষ লক্ষ পদাতিক চলিলেক সঙ্গে।<br />চক্রবর্ত্তী চলিলেন সৈন্য চতুরঙ্গে।।<br />রায়বার পড়ে ভাট, বেদ বিপ্রগণ।<br />মিথিলার এবে কিছু শুন বিবরণ।।<br />সীতারূপে লক্ষ্মী স্বয়ং তথায় জন্মিল।<br />মিথিলানগর ধনে পূর্ণিত হইল।।<br />ঘৃত দুগ্ধে জনক করিল সরোবর।<br />স্থানে স্থানে ভাণ্ডার করিল মনোহর।।<br />চাল রাশি রাশি, সুমিষ্টান্ন কাঁড়ি কাঁড়ি।<br />স্থানে স্থানে রাখে রাজা লক্ষ লক্ষ হাঁড়ি।।<br />হেথা সৈন্যগণ লয়ে অজের নন্দন।<br />সরযূ নদীর তীরে দিয়া দরশন।।<br />সরযূ নদীতে রাজা কির স্নান দান।<br />মিষ্টান্ন ভোজন করে, মিষ্ট জলপান।।<br />ত্বরিতে সরযূ নদী উত্তীর্ণ হইয়া।<br />তাড়কার বনেতে প্রবেশিলেন গিয়া।।<br />কৌশিক বলেন শুন অজের নন্দন।<br />
এই বনে তাড়কা হইল নিপাতন।।<br />শুনিয়া বলেন রাজা অজের নন্দন।<br />তাড়কা দেখিব প্রভু তাড়কা কেমন।।<br />তাড়কার নিকটে গেলেন দশরথ।<br />দেখেন পড়িয়া আছে আগুলিয়া পথ।।<br />তাড়কা দেখিয়া রাজা ভাবিলেন মনে।<br />ইহারে বালক রাম মারিল কেমনে।।<br />তাড়কার বন রাজা পশ্চাৎ করিয়া।<br />পবনের জন্মভূমি দেখিলেন গিয়া।।<br />পবনের জন্মভূমি পশ্চাৎ করিয়া।<br />অহল্যার আশ্রমেতে উত্তরিল গিয়া।।<br />
অহল্যার তপোবন পশ্চাৎ করিয়া।<br />গঙ্গাতীরে উপনীত হইলেন গিয়া।।<br />যে কৈবর্ত্ত শ্রীরামেরে পার করেছিল।<br />সে রাজার নাম শুনি নৌকা সাজাইল।।<br />নৌকাতে হইল পার যত সৈন্যগণ।<br />সিদ্ধাশ্রম দর্শন করেন যশোধন।।<br />ভূপতি বলেন, মুনি নিবেদন করি।<br />
কত দূর আছে আর মিথিলা নগরী।।<br />বিশ্বামিত্র বলেন, শুনহ নৃপবর।<br />আছে আর তিন ক্রোশ মিথিলা নগর।।<br />মুনিপত্নী সবে বলে রাজা পূর্ণকাম।<br />যাঁর ঔরসে জন্ম লইলেন রাম।।<br />সিদ্ধাশ্রম দশরথ পশ্চাৎ করিয়া।<br />মিথিলার সন্নিকটে দেখিলেন গিয়া।।<br />আহ্লাদিত প্রজা সব আর সৈন্যগণ।<br />নানাজাতি অস্ত্র খেলে বাজায় বাজন।।<br />দূত গিয়া বার্ত্তা দিল জনক রাজারে।<br />অনুব্রজে লও রজা অজের কুমারে।।<br />রথ হৈতে নামিলেন অযোধ্যার পতি।<br />করিলেন জনক আদরে বহু স্তুতি।।<br />জনক বলেন রাজা যদি কর দয়া।<br />তব চারি পুত্রে দেই চারিটি তনয়া।।<br />দশরথ বলিলেন শুন হে জনক।<br />
সম্বন্ধ হইল স্থির তবে কি বাধক।।<br />উভয়ে হইল শিষ্টাচার সম্ভাষণ।<br />বিদায় হইয়া রাজা করেন গমন।।<br />যেই ঘরে বসিয়া আছেন রঘুবীর।<br />সেই ঘরে চলিলেন দশরথ ধীর।।<br />পিতার উদ্দেশ পেয়ে হইয়া বাহির।<br />বন্দিলেন পিতৃপদদ্বয় রঘুবীর।।<br />লক্ষ্মণ বন্দিল গিয়া পিতার চরণ।<br />রামের চরণ বন্দে ভরত শত্রুঘ্ন।।<br />লক্ষ্মণ বন্দিল গিয়া ভরতে তখন।<br />শত্রুঘ্ন আসিয়া বন্দে সোদর লক্ষ্মণ।।<br />চারি ভ্রাতা পরস্পর করে আলিঙ্গন।<br />সুখে পুলকিত অঙ্গ অজের নন্দন।।<br />ঘাটেতে উতরে কেহ, উতরে বা মাঠে।<br />কেহ পাক করি খায় সরোবর-ঘাটে।।<br />খাও খাও, লহ লহ, এই শব্দ শুনি।<br />অন্নে পরিপূর্ণ যেন হইল মেদিনী।।<br />
গেলেন বশিষ্ঠ মুনি জনকের ঘর।<br />সভা করি বসেছেন জনক নৃপবর।।<br />বশিষ্ঠে দেখিয়া রাজা করে অভ্যর্থন।<br />পাদ্য অর্ঘ্য দিল আর বসিতে আসন।।<br />কহিতে লাগিল রাজা জনক তখন।<br />সীতার বিবাহ লগ্ন করে শুভক্ষণ।।<br />বশিষ্ঠ সভার মধ্যে জ্যেতিষ মেলিল।<br />পুনর্ব্বসু কর্কটেতে কন্যা লগ্ন হৈল।।<br />তাহাতে বিবাহ-বিধি হইলে ঘটন।<br />স্ত্রী-পুরুষ বিচ্ছেদ না হয় কদাচন।।<br />
সেই লগ্ন করিল যে যত বন্ধুজন।<br />স্বর্গে থাকি যুক্তি করে যত দেবগণ।।<br />স্ত্রী-পুরুষে বিচ্ছেদ না হয় কালান্তরে।<br />কেমনে মারিবে তবে লঙ্কার ঈশ্বরে।।<br />করহ মন্ত্রণা এই বলি সারোদ্ধার।<br />লগ্ন ভ্রষ্ট কর গিয়া শ্রীরাম সীতার।।<br />নর্ত্তক হইয়া তবে যাও শশধর।<br />নৃত্য কর গিয়া তুমি জনকের ঘর।।<br />তব নৃত্য দেখিলে ভুলিবে সর্ব্বজন।<br />অতীত হইবে তবে কর্কট লগন।।<br />শুভলগ্ন করিয়া বশিষ্ঠ মুনিবর।<br />বার্ত্তা লয়ে দিলেন যে ভূপতি গোচর।।<br />আনন্দিত হইলেন অজের নন্দন।<br />আয়োজন করিলেন সর্ব্ব আভরণ।।<br />
ভারে ভারে দধি দুগ্ধ ভারে ভারে কলা।<br />ভারে ভারে ক্ষীর ঘৃত শর্করা উজ্জ্বলা।।<br />সন্দেশের ভার লয়ে গেল ভারিগণ।<br />অধিবাস করিবারে চলেন ব্রাহ্মণ।।<br />সভা করি বসেছেন জনক ভূপতি।<br />সেইখানে গেলেন বশিষ্ঠ মহামতি।।<br />দ্রব্যের যতেক ভার এড়িলেক গিয়া।<br />বসেন বশিষ্ঠ কুশ আসন পাতিয়া।।<br />ঘট সংস্থাপন করে যেমন বিধান।<br />উপরেতে আম্রশাখা নীচে দুর্ব্বা ধান।।<br />বেদধ্বনি করিতে লাগিলেন ব্রাহ্মণ।<br />সীতারে আনিল দিয়া নানা আভরণ।।<br />বসিলেন সীতাদেবী সুবর্ণের পাটে।<br />বেদমন্ত্রে দিল গন্ধ সীতার ললাটে।।<br />চারিজনের অধিবাস করিল তখন।<br />বস্ত্র পরাইল আর নানা আভরণ।।<br />
জলধারা দিয়া কন্যা লইলেক ঘরে।<br />জনক ভূপতি সর্ব্ব দ্রব্য ব্যয় করে।।<br />অধিবাস দ্রব্য লৈয়া চলিল ব্রাহ্মণে।<br />শ্রীরামের অধিবাস করে শুভক্ষণে।।<br />বশিষ্ঠ কহেন দশরথে সম্বোধিয়া।<br />চারি তনয়ের কর অধিবাস-ক্রিয়া।।<br />রাজা বলে, শুনহ বশিষ্ঠ তপোধন।<br />অযজ্ঞোপবীতী এই চারিটি নন্দন।।<br />ক্ষৌরকর্ম্ম করিলেন চারিটি নন্দন।<br />আর যজ্ঞোপবীত হইল চারিজনে।।<br />রামচন্দ্র বসিলেন বাপের নিকটে।<br />চন্দন দিলেন চারি পুত্রের ললাটে।।<br />চারিজনের অধিবাস করিল রাজন।<br />বসন পরায়ে দিল নানা আভরণ।।<br />নান্দীমুখ করিলেন যেমন বিধান।<br />
নান্দীমুখ উপলক্ষ্যে করিলেন দান।।<br />কৌশল্যা ব্রাহ্মণী আর যত সখী লৈয়া।<br />আনন্দ করেন সবে রামকে দেখিয়া।।<br />হরিদ্রা মাখায় চারি করে কুতূহলে।<br />অঙ্গেতে পিঠালি দিল সখীরা সকলে।।<br />তোলা জলে স্নান করাইল চারি বরে।<br />মঙ্গলসূতা বান্ধি দিল তাহাদের করে।।<br />মঙ্গল করিয়া বসিলেন চারি জন।<br />দেখিয়া সকলে ভাবে এ চারি জন।<br />দেখিয়া সকলে ভাবে এ চারি মদন।।<br />বান্ধিল অপূর্ব্ব পাগ মস্তক-মণ্ডলে।<br />মনোহর মুক্তাহার শোভে বক্ষঃস্থলে।।<br />অঙ্গুলে অঙ্গুরী, করে অঙ্গদ বলয়।<br />কর্ণেতে কুণ্ডল দিল শোভে অতিশয়।।<br />
দিব্যবস্ত্র পরিধান ভাই চারি জন।<br />অপর অঙ্গেতে দিল নানা আভরণ।।<br />ক্ষত্রিয় বিবাহ করে চতুর্দ্দোলাপরে।<br />সাজাইতে চতুর্দ্দোল কহে নৃপবরে।।<br />চতুর্দ্দোল সাজাইল অতি সে রূপস।<br />উপরে তুলিয়া দিল সুবর্ণ কলস।।<br />চারিদিকে দিল রানা সুবর্ণের বারা।<br />ঝলমল করে গজমুকুতার ঝারা।।<br />গঙ্গাজলি চামর দিলেক ঠাঁই ঠাঁই।<br />চতুর্দ্দোল সাজাইল হেন আর নাই।।<br />আপনার সুসাজ করেন দশরথ।<br />পরিধান পরিচ্ছদ যত মনোমত।।<br />রথোপরে চড়িলেন হাতে ধনুঃশর।<br />
শুভযাত্রা করিলেন সানন্দ অন্তর।।<br />ভাটে রায়বার পড়ে, নাচে নটগণ।<br />বাজনা বাজায় কত, না যায় গণন।।<br />দামামা দগড় বাজে বেয়াল্লিশ বাজনা।<br />চতুর্দ্দোল আরোহণ করে চারিজনা।।<br />ঢাক ঢোল বাজিতেছে,ডম্ফ কোটি কোটি।<br />চারিদিকে উঠিল বীণার ছট ছটি।।<br />কত ঠাঁই বাজাইছে যোড়া যোড়া সানি।<br />কাঁশি বাঁশী যত বাজে নিয়ম না জানি।।<br />ঢালি পাইক যার সে খাঁড়ার চিকিমিকি।<br />কত শত অশ্বারোহী কত বা ধানুকী।।<br />চন্দ্র নৃত্য করিছেন জনক-সভায়।<br />হেনকালে দশরথ গেলেন তথায়।।<br />তাঁরে অনুব্রজিয়া লইলেন জনক।<br />দ্বারে ঠেলাঠেলি করে উভয় কটক।।<br />প্রথমেতে উভয়ে হইল ঠেলাঠেলি।<br />ঠেলাঠেলি হইতে হইল গালাগালি।।<br />চন্দ্র-নৃত্য দেখিতে ভুলিল সর্ব্বজন।<br />তাহে মগ্ন, কোথা লগ্ন কে করে গণন।।<br />আগে আইলেন রাম পশ্চাতে লক্ষ্মণ।<br />
শতানন্দ বলে কন্যা কর সমর্পণ।।<br />ভাল মন্দ কেহ কারো না শুনে বচন।<br />অতীত হইল লগ্ন সবে বিস্মরণ।।<br />লয়ে গেল সকলেরে বিবাহের স্থলে।<br />চারি ভাই বৈসে ছায়া-মণ্ডপের তলে।।<br />প্রণাম করেন সবে সকল ব্রাহ্মণে।<br />বরণ করিল রামে বসন চন্দনে।।<br />নারীগণ করিলেক বরণ বিধান।<br />পায়ে দধি দিলেন মাথায় দূর্ব্বা ধান।।<br />বরণ করিয়া গেল যত সখীগণ।<br />দুই পুরোহিত কহে কথোপকথন।।<br />শতানন্দ বলেন, বশিষ্ঠ মহাশয়।<br />সূর্য্যবংশ কি প্রকার দেহ পরিচয়।।<br />
বশিষ্ঠ বলেন, মুনি হোক বোঝাবুঝি।<br />কহ দেখি, তুমি চন্দ্রবংশের কুলজি।।<br />শতানন্দ মুনি বলে সভার ভিতর।<br />শুন চন্দ্রবংশের বিস্তার মুনিবর।।<br />দেবাসুরে মন্থন করিল সিন্ধু-নীর।<br />তাহে লক্ষ্মী জগন্মাতা হইল বাহির।।<br />সাগর মথনেতে জন্মিল শশধর।<br />চন্দ্র নাম হইল তাঁহার মনোহর।।<br />হইল চন্দ্রের পুত্র বধু মতিমান।<br />পুরুরবা নামে তাঁর হইল সন্তান।।<br />পুরুকৃষ্ণ নামে হৈল তাঁহার কুমার।<br />শতাবর্ত্ত নামে পুত্র বিদিত সংকার।।<br />আর্য্যাবর্ত্ত নামে হৈল তাঁহার তনয়।<br />সেপদী নামেতে তাঁর পুত্র মহাশয়।।<br />বাণ নামে পুত্র হৈল জানে সর্ব্বজন।<br />রেত নামে তাঁর পুত্র অতি বিচক্ষণ।।<br />ধ্রুব নামে তাঁর পুত্র বিদিত ভূতলে।<br />স্বর্গ নামে পুত্র তাঁর সর্ব্বলোকে বলে।।<br />পুত্র স্বর্গ রাজার সে সর্ব্ব নামধর।<br />হৈহয় নামেতে তাঁর পুত্র মনোহর।।<br />
হৈহয়ের নন্দন অর্জ্জুন নাম ধরে।<br />নিমি নামে তাঁর পুত্র তুলনা অমরে।।<br />নিমির কীর্ত্তিতে ব্যাপ্ত সকল সংসার।<br />মিথি নামে তাঁহার হইল যে কুমার।।<br />সকলে মিলিয়া তাঁর মথিল শরীর।<br />তাহাতে জন্মিল পুত্র মিথি নামে বীর।।<br />সেই বসাইল এই মিথিলা নগর।<br />জনক ও কুশধ্বজ তাঁহার কোঙর।।<br />বশিষ্ঠ বলেন, শুনিলাম বিবরণ।<br />আমি কথা কহি তবে, তাহে দেহ মন।।<br />আদি পুরুষের নাম হৈল নিরঞ্জন।<br />ব্রহ্মা বিষ্ণু মহেশ্বর পুত্র তিন জন।।<br />তিন পুত্র হইল তনয়া এক জানি।<br />সকলে তাহার নাম রাখিল কন্দিনী।।<br />জরুৎকারু মুনি পুত্র, নারদ বীণাপাণি।<br />তাহাকে বিবাহ দিল কন্দিনী ভগিনী।।<br />
সবে গীত গায়, নারদ বাজায় বেণু।<br />তাহাতে জন্মিল কন্যা নাম তার ভানু।।<br />তাহাকে বিবাহ দিল জামদগ্ন্য বরে।<br />এক অংশে নারায়ণ জন্মিল তাঁর ঘরে।।<br />ব্রহ্মার কাছেতে তার পড়িলেক বীজ।<br />তাহাতে জন্মিল পুত্র নামেতে মরীচ।।<br />মরীচের পুত্র হৈল নামেতে কশ্যপ।<br />তাঁহার তনয় সূর্য্য প্রচণ্ড উত্তাপ।।<br />সূর্য্যের হইল পুত্র মনু নাম তাঁর।<br />মনুর নামেতে সর্ব্ব ব্যপিল সংসার।।<br />মনুর হইল পুত্র সুষেণ নামেতে।<br />প্রষেণ তাঁহার পুত্র বিদিত জগতে।।<br />
প্রষেণের পত্রি যুবনাশ্ব নাম ধরে।<br />রাজা হয় যুবনাশ্ব অযোধ্যানগরে।।<br />যুবনাশ্ব রাজার কহিব কিবা কথা।<br />তাঁহার জন্মিল পুত্র, নামে যে মান্ধাতা।।<br />মান্ধাতার পুত্র হৈল মুচুকুন্দ নাম।<br />ধুন্ধুমার তাঁর পুত্র রূপ গুণধাম।।<br />তাঁহার হইল পুত্র ইলা নাম ধরে।<br />তাঁর পুত্র শতাবর্ত্ত অযোধ্যা-নগরে।।<br />আর্য্যবর্ত্ত নামে তাঁর হইল নন্দন।<br />ভরত তাহাঁর পুত্র জানে সর্ব্বজন।।<br />ভরত রাজার আর কি কব আখ্যান।<br />যাঁর নামে পৃথিবীতে ভারত পুরাণ।।<br />তাঁর পুত্র হইল ইক্ষ্বাকু নরপতি।<br />বশিষ্ঠ পুরোধা যাঁর সুমন্ত্র সারথি।।<br />তাঁহার ভূধর নামে হইল নন্দন।<br />খাণ্ড নামে তাঁর পুত্র অযোধ্যা-ভূষণ।।<br />
হইল খাণ্ডের পুত্র দণ্ড নাম ধরে।<br />যে প্রজার কামিনীগণে বলাৎকার করে।।<br />তাঁর পুত্র হইল হারীত নাম ধরে।<br />হরিবীজ তাঁর পুত্র বিদিত সংসারে।।<br />হরিবীজ রাজা হয় পরম আনন্দ।<br />তাঁহার হইল পুত্র নাম হরিশ্চন্দ্র।।<br />যাঁর দান লইলেন গাধির নন্দন।<br />বিকাইয়া আপনি যে শুধিল কাঞ্চন।।<br />হরিশ্চন্দ্র রাজ্য করে পূর্ণ অভিলাষ।<br />তাঁহার হইল পুত্র নাম রুহিদাস।।<br />সে রুহিদাসের পুত্র নাম মৃত্যুঞ্জয়।<br />ত্রিশঙ্কু তাঁহার পুত্র জানিহ নিশ্চয়।।<br />তাঁর পুত্র রুক্মাঙ্গদ অযোধ্যা-নিবাসী।<br />
দ্বাদশ বৎসর কাল করে একাদশী।।<br />রুক্মাঙ্গদ জন্মাইল ধর্ম্মাদ তনয়।<br />তাঁর পুত্র হইল মরুৎ মহাশয়।।<br />অনারণ্য তাঁর বেটা জানে সর্ব্বজন।<br />তাঁহাকে মারিয়া গেল লঙ্কার রাবণ।।<br />তাঁহার হইল পুত্র বাহু নৃপবর।<br />শিবভক্ত নাম তাঁর হইল সগর।।<br />অসমঞ্জ নামে তাঁর হইল নন্দন।<br />তাঁর পুত্র অংশুমান ধর্ম্মপরায়ণ।।<br />অংশুমান রাজা রাজ্য করিয়া যৌতুকে।<br />মরিলেন তাঁর বংশে আর নাহি থাকে।।<br />ভগীরথ তাঁর পুত্র অযোধ্যা-নগরে।<br />গঙ্গা আনি উদ্ধারিল দেব দৈত্য নরে।।<br />
বিতপত নামে তাঁর হইল নন্দন।<br />বিকর্ণ তাঁর পুত্র অযোধ্যা-ভূষণ।।<br />তাঁহার হইল পুত্র অমর্ষি রাজন।<br />দিলীপ তাঁহার পুত্র জানে সর্ব্বজন।।<br />দিলীপের সুত রঘু বড় বলবান।<br />রঘুবংশ বলি যাঁর বংশের আখ্যান।।<br />রঘুর তনয় অজ পিতার সমান।<br />তাঁর পুত্র দশরথ দেখ বিদ্যমান।।<br />দশরথ রাজা শৌর্য্যে বীর্য্যে গুণধাম।<br />তাঁর জ্যেষ্ঠ পুত্র এই ধার্ম্মিক শ্রীরাম।।<br />এতেক বশিষ্ঠ মুনি বলিল সবাকে।<br />শুনি শতানন্দ মুনি হাত দিল নাকে।।<br />গলে বস্ত্র দিয়া বলে জনক রাজন।<br />
তব পুত্রে কন্যা দিয়া লইনু শরণ।।<br />দশরথ বলিলেন জনক রাজারে।<br />শরণ লইনু দিয়া এ চারি কুমারে।।<br />দুই রাজা উঠি তবে কৈল সম্ভাষণ।<br />কন্যা আন আন বলে যত বন্ধুগণ।।<br />হেন বেশ ভূষণ পরায় সখীগণ।<br />যাহাতে মোহিত হয় শ্রীরামের মন।।<br />সখী দেয় সীতারে মস্তকে আমলকী।<br />তোলা জলে স্নান করাইল চন্দ্রমুখী।।<br />চিরুণীতে কেশ আচঁড়িয়া সখীগণ।<br />চুল বান্ধি পরাইল অঙ্গে আভরণ।।<br />
কপালে তিলক আর নির্ম্মল সিন্দূর।<br />বালসূর্য্য সম তেজ দেখিতে প্রচুর।।<br />নাকেতে বেসর দিল মুক্তা সহকারে।<br />পাটের পাছড়া দিল সকল শরীরে।।<br />চঞ্চল নয়নে কিবা কজ্জলের রেখা।<br />কামের কামান যেন গুণে যায় দেখা।।<br />গলায় তাহার দিল হার ঝিলিমিলি।<br />বুকে পরাইয়া দিল সোণার কাঁচুলি।।<br />উপর হাতেতে দিল তাড় স্বর্ণময়।<br />
সুবর্ণের কর্ণফুলে শোভে কর্ণদ্বয়।।<br />দুই বাহু শঙ্খেতে শোভিত বিলক্ষণ।<br />শঙ্খের উপর সাজে সোণার কঙ্কণ।।<br />বসন পরায় তাঁরে সুন্দর প্রচুর।<br />দুই পায়ে দিল তাঁর বাজন নূপুর।।<br />সুবর্ণ আসনে বসিলেন রূপবতী।<br />চারিদিকে জ্বালি দিল সোহাগের বাতি।।<br />চারি ভগিনীতে বেশ করে বিলক্ষণ।<br />তখন মণ্ডপে গিয়া দিল দরশন।।<br />পুষ্পাঞ্জলি দিয়া তবে নমস্কার করে।<br />প্রদক্ষিণ সাতবার করিল রামেরে।।<br />অন্তঃপট ঘুচাইল যত বন্ধুগণ।<br />সীতা রামে পরস্পর হৈল দরশন।।<br />জলধারা দিয়া তারা কন্যা নিল পরে।<br />শোয়াইল জানকীরে অন্ধকার ঘরে।।<br />বরকে আনিতে আজ্ঞা করে সখীগণ।<br />আসিয়া করুন রাম ষষ্ঠীর পূজন।।<br />হাতে ধরি আনাইল রামেরে তখন।<br />সীতা-হাত ধরি তোল বলে বন্ধুজন।।<br />তখন ভাবেন মনে সীতা ঠাকুরাণী।<br />পায়ে হাত দেন পাছে রাম গুণমণি।।<br />করিলেন সীতা বাম হস্তে শঙ্খধ্বনি।<br />হাতে ধরি সীতারে তোলেন রঘুমণি।।<br />স্ত্রীলোকেরা পরিহাস করে ছল পেয়ে।<br />
কেহ বলে হাতে ধরে, কেহ বলে পায়ে।।<br />পূর্ব্বাপর বর কন্যা এল দুইজনে।<br />রোহিণীর সহ চন্দ্র যেমন গগনে।।<br />কন্যাদান করে রাজা বিবিধ প্রকারে।<br />পঞ্চ হরিতকী দিয়া হরিহার করে।।<br />বহু দাস দাসী রাজা দিল কন্যা বরে।<br />জলধারা দিয়া কন্যা বর লইল ঘরে।।<br />রাজরাণী গিয়া ঘরে করিল রন্ধন।<br />কন্যা-বর দুই জনে করিল ভোজন।।<br />সাজায় বাসরঘর যত সখীগণ।<br />রাম সীতা-তাহাতে বঞ্চেন দুইজন।।<br />
ঊর্ম্মিলা সহিত তথা রহেন লক্ষ্মণ।<br />মাণ্ডবীর সহিত ভরত বিচক্ষণ।।<br />শ্রুতকীর্ত্তি সহিত আছেন শত্রুঘন।<br />এইরূপে বাসর বঞ্চিল চারি জন।।<br />সানন্দ হইল সব মিথিলা-ভুবন।<br />রামকে দেখিতে যায় যত নারীগণ।।<br />পরিহাস করে সবে রামের সহিত।<br />তুমি যে জানকী পতি এ নহে উচিত।।<br />এই কথা রাম যে তোমাকে কহি ভাল।<br />সীতা বড় সুন্দরী, তুমি হে বড় কাল।।<br />হাসিয়া বলেন রাম সবার গোচর।<br />সুন্দরীর সহবাসে হইব সুন্দর।।<br />পরিহাস করিবে কি হারাইল জ্ঞান।<br />
শ্রীরামের চরণে মজায় মণ প্রাণ।।<br />যেখানে বসিয়া আছে অনুজ লক্ষ্মণ।<br />সেখানে চলিল যায় যত সখীগণ।।<br />অগ্রজ যেমন, তাঁর অনুজ তেমন।<br />ভুলিল রামেরে তারা হেরিয়া লক্ষ্মণ।।<br />গলে ব্স্ত্র দিয়া বলে লক্ষ্মণ গুণমণি।<br />রামে পরিহাস করে সে মোর জননী।।<br />লজ্জাযুক্তা হইয়া ত যত সখীগণ।<br />পুনর্ব্বার যায় যথা রাম নারায়ণ।।<br />এইরূপে চারি স্থানে করি দরশন।<br />মানিল কামিনীগণ সফল নয়ন।।<br />চারি ভাই তুল্য চারি লইয়া সুন্দরী।<br />নানা সুখে কৌতুকে বঞ্চেন বিভাবরী।।</p>