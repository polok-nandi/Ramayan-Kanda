<h2>২৬. দশরথের সহিত কৈকেয়ীর বিবাহ</h2>
<p>গিরিরাজ নগরেতে কেকয়ের ঘর।<br />সুখে রাজ্য করে রাজা অনেক বৎসর।।<br />কৈকেয়ী নামেতে কন্যা পরমা সুন্দরী।<br />তাঁর রূপে আলো করে সেই রাজপুরী।।<br />
স্বয়ম্বর হবে কন্যা হেন আছে মন।<br />পৃথিবীর রাজারে করিল নিমন্ত্রণ।।<br />দূত যায় দশরথে আনিতে সত্বর।<br />শীঘ্রগতি গেল দূত অযোধ্যা-নগর।।<br />ব্রাহ্মণে দেখিয়া রাজা প্রণাম করিল।<br />আশিস্ করিয়া দ্বিজ কহিতে লাগিল।।<br />গিরিরাজ নগরেতে আমার বসতি।<br />রাজকন্যা স্বয়ম্বরা হবে নরপতি।।<br />রাজগণ আসিয়াছে তথায় প্রচুর।<br />চল শীঘ্র রাজা তুমি গিরিরাজ-পুর।।<br />স্বয়ম্বর-স্থান যে করিল সুশোভন।<br />
সংবাদ পাইয়া রাজা চলিল তখন।।<br />রথযোগে দশরথ গেল সভাস্থানে।<br />সভা করে রাজগণ বসেছে সেখানে।।<br />স্বয়ম্বর-স্থানে এল কৈকেয়ী সুন্দরী।<br />তাঁর রূপে আলো করে গিরিরাজ-পুরী।।<br />কৈকেয়ীরে দেখি সবে করে অনুমান।<br />আইল কি বিদ্যাধরী স্বয়ম্বর-স্থান।।<br />কিম্বা রম্ভা ঊর্ব্বশী আইল তিলোত্তমা।<br />
ত্রিভুবনে নিরুপমা কি দিব উপমা।।<br />পূর্ব্বে রাজকন্যা যেন ছিল ইন্দুমতী।<br />সেই যেন বরিলেক অজ মহামতি।।<br />তাঁহার রূপের কথা গেল দেশে দেশে।<br />বিবাহার্থ রাজগণ এলেন হরিষে।।<br />ইন্দুমতী বরিলেক অজ মহারাজে।<br />সব রাজা গেল দেশে পড়িয়া সে লাজে।।<br />পরম সুন্দর রাজা রাজ-চক্রবর্ত্তী।<br />দশরথ তুল্য নাহি ভূমিতে ভূপতি।।<br />
দশরথ থাকিতে বরিবে কোন্ জনে।<br />এই যুক্তি অধোমুখে করে রাজগণে।।<br />প্রত্যেক দেখিল কন্যা সব রাজগণে।<br />সবারে ভুলিল দশরথ দরশনে।।<br />ধন পাইয়া তুষ্ট যেন দরিদ্রের মতি।<br />গলে মাল্য দিয়া বলে তুমি মম পতি।।<br />দশরথ ভূপতির গলে মাল্য দোলে।<br />
লজ্জায় ভূপতিগণ মাথা নাহি তোলে।।<br />রাজগণ বলে কন্যা বড় বিচক্ষণা।<br />দশরথ থাকিতে বরিবে কোন্ জনা।।<br />রাজগণ পরস্পর করিয়া সম্মান।<br />বিদায় হইয়া গেল নিজ নিজ স্থান।।<br />কন্যাদান করে রাজা পরম কৌতুকে।<br />মন্থরা নামেতে চেড়ী দিলেন যৌতুকে।।<br />
পৃষ্ঠে ভার কুঁজের, নড়িতে নারে বুড়ী।<br />ক্ষতি করে তার, যার কাছে থাকে চেড়ী।।<br />মাণিক মুকুতা রাজা পাইল বিস্তর।<br />অশ্বযোগে নিজ দেশে চলিল সত্বর।।<br />কৈকেয়ী লইয়া রাজা আসে নিজ দেশে।<br />আদিকাণ্ড রচিল পণ্ডিত কৃত্তিবাসে।।</p>