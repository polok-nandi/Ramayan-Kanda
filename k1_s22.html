<h2>২২. রঘুরাজার দানকীর্তি</h2>
<p>দিলীপ রাজত্ব করে অযুত বৎসর।<br />পুত্রে রাজ্য দিয়া গেল অমর-নগর।।<br />পিতৃশ্রাদ্ধ করিলেন রঘু যশোধন।<br />ব্রাহ্মণে দিলেন দান ছিল যত ধন।।<br />অদ্যভক্ষ্য রঘুরাজা নাহি রাকে ঘরে।<br />মৃত্তিকার পাত্রে রাজা জল পান করে।।<br />বরদত্ত নামে এক ব্রাহ্মণ-নন্দন।<br />কশ্যপ মুনির ঠাঁই করে অধ্যায়ন।।<br />গুরুগৃহে বসতি করিয়া বহুদিন।<br />চতুঃষষ্টি বিদ্যাতে সে হইল প্রবীণ।।<br />গুরুরে দক্ষিণা দিতে কহিল তাহাঁরে।<br />
কি দক্ষিণা দিব গুরু আজ্ঞা কর মোরে।।<br />গুরু বলে অল্প মাগি কর বিবেচনা।<br />চৌষট্টি বিদ্যার দেহ চৌদ্দ কোটি সোণা।।<br />দ্বিজ কহিলেন এই অসম্ভব কথা।<br />মনে ভাবে এতেক সুবর্ণ পাব কোথা।।<br />সবে বলে রঘুরাজ বড় পুণ্যবান।<br />তাঁর ঠাঁই আনি গিয়া মাগি স্বর্ণদান।।<br />
সাত দিবসের তরে নিয়ম করিল।<br />গুরুকে বলিয়া শিষ্য বিদায় হইল।।<br />সাত পাঁচ ভাবিয়া সে দ্বিজ অকিঞ্চন।<br />অযোধ্যা-নগরে আসি দিল দরশন।।<br />ব্রাহ্মণে নিষেধ নাহি রঘুর দুয়ারে।<br />উত্তরিল গিয়া সে রঘুর অন্তঃপুরে।।<br />মৃত্তিকার পাত্রেতে করিছে জলপান।<br />
দেখিয়া ব্রাহ্মণ পুত্র করে অনুমান।।<br />মৃত্তিকার পাত্রেতে করিছে জলপান।<br />কিরূপে করিবে চৌদ্দ কোটি স্বর্ণদান।।<br />দেখিয়া ব্রাহ্মণ-পুত্র যায় পাছু হৈয়া।<br />রাখিল ব্রাহ্মণে রঘু দ্বারেতে দেখিয়া।।<br />আপনি পাখালে রাজা তাঁহার চরণ।<br />বিবিধ মিষ্টান্ন দিয়া করায় ভোজন।।<br />
কর্পূর তাম্বুল মাল্য দিলেন চন্দন।<br />জিজ্ঞাসা করেন করি পাদ-সম্বাহন।।<br />ব্রাহ্মণ বলেন, রাজা তুমি পুণ্যবান।<br />আসিয়াছি তব স্থানে লইবারে দান।।<br />দেখিলাম ঘটিয়াচে যে দশা তোমারে।<br />আপনার নাহি কিছু কি দিবা আমারে।।<br />তোমার অধীন রাজা ধরণী অশেষ।<br />ঐশ্বর্য্য তোমার দেখি মৃৎপাত্র শেষ।।<br />দেখি তব দশা ডর লাগিল আমারে।<br />
এসেছি তোমার ঠাঁই ধন মাগিবারে।।<br />ভূপতি বলেন, তুমি কত চাহ ধন।<br />যাহা মাগ তাহা দিব ঠাকুর ব্রাহ্মণ।।<br />শুনিয়া রাজার কথা দ্বিজবর বলে।<br />লাড়ু দিয়া যেমন ভাণ্ডাও ছাওয়ালে।।<br />রাজা বলে যেবা মাগ না করিব আন।<br />বলিয়া না দিলে নাহি পাব পরিত্রাণ।।<br />শ্রীবিষ্ণু বলিয়া বিপ্র কাণে দিল হাত।<br />চৌদ্দ কোটি সোণা মাগি তোমার সাক্ষাৎ।।<br />রাজা বলে, এক রাত্রি থাক মহামুনি।<br />প্রাতঃকালে ধন দিব লৈয়া যেও তুমি।।<br />এত বলি ব্রাহ্মণে রাখিল নিজ ঘরে।<br />আপনি জিজ্ঞাসা করে সাধু সদাগরে।।<br />চৌদ্দ কোটি সোণা ধায় যেবা দিতে পারে।<br />
চৌদ্দ দশ কোটি কালি শুধিব তাহারে।।<br />যোড়হাত করিয়া কহিছে প্রজাগণ।<br />তোমার নগরে নাই এক কোটি ধন।।<br />হেঁট মাথা করি রাজা ভাবিল আপদ।<br />হেনকালে তথা মুনি আইল নারদ।।<br />পাদ্য অর্ঘ্য দিল রাজা বসিতে আসন।<br />মুনি বলে কেন রাজা বিরস বদন।।<br />রাজা বলে মহাশয় শুন কহি কথা।<br />ব্রাহ্মণ চাহিল ধন আজি পাব কোথা।।<br />লাগিলেন হাসিতে নারদ মহামুনি।<br />ইহার উপায় কহি শুনহ আপনি।।<br />বল, কালি কুবেরে করিব সম্ভাষণ।<br />ঘরেতে বসিয়া পাবে যত চাহ ধন।।<br />তারপরে গেলেন নারদ তপোধন।<br />
অযোধ্যা-নগরে রাজা বাজায় বাজন।।<br />আজ্ঞা করিলেন রাজা পাত্র মিত্রবরে।<br />সবে সাজ যাইব কুবেরে দেখিবারে।।<br />শুনিয়া রাজার বাক্য সৈন্য অগণন।<br />রণসাজে এল ত্বরা করি আস্ফালন।।<br />দুর্দ্ধর্ষ সময়ে সবে ভীম পরাক্রম।<br />রাজা দেশে আসি সবে করিছে বিক্রম।।<br />কটক সাজিল বাজে দুন্দুভি বাজন।<br />কৈলাসে কুবের তাহা করেন শ্রবণ।।<br />কুবেরের দূত ছিল অযোধ্যা-ভুবনে।<br />জিজ্ঞাসা করিল সব পাত্র-মিত্রগণে।।<br />রণবাদ্য চারিধারে সৈন্যের সাজন।<br />হঠাৎ কিসের লাগি এত আয়োজন।।<br />পাত্র মিত্র বলে কি বেড়াও শুধাইয়া।<br />প্রমাদ পড়িবে কালি কুবেরে লইয়া।।<br />
কে আছে নির্ব্বোধ হেন বিরোধ বাধায়।<br />রঘু সনে রণে পশি প্রাণ দিতে চায়।।<br />শুনিয়া ধাইয়া দূত চলিল অমনি।<br />কৈলাসে নারদ গিয়া কহিল তখনি।।<br />কি কর কুবের তুমি নিশ্চিন্ত বসিয়া।<br />তোমার উপরে রঘু আসিছে সাজিয়া।।<br />সুবর্ণ নাহিক রঘু রাজার ভাণ্ডারে।<br />চৌদ্দ কোটি স্বর্ণ বিপ্র চেয়েছে তাঁহারে।।<br />কপর্দ্দক নাহি আছে তাঁহার ভাণ্ডারে।<br />বিমুখ যে বিপ্রবরে করিবারে নারে।।<br />এত যদি বলিল নারদ মহামুনি।<br />কুবের বলেন আমি পাঠাই এখনি।।<br />সর্ব্ব কর্ম্ম পরিহরি অনুচর সনে।<br />কুবের আপনি নিজে বারে বারে গণে।।<br />ভারে ভারে স্বর্ণ যত রাখে থরে থরে।<br />
রাতারাতি পাঠাইতে রঘুর গোচরে।।<br />আপনি কুবের ধন দিলেন গণিয়া।<br />দূত গিয়া ভাণ্ডারেতে দিল ফেলাইয়া।।<br />জানায় রঘুরে নিদ্রাভঙ্গে দূত আসি।<br />কুবের পাঠায়ে দেছে ধন রাশি রাশি।।<br />শুনিয়া এ হেন কথা রঘুর উল্লাস।<br />প্রভাতে উঠিয়া দ্বিজে করিল সম্ভাষ।।<br />বিনয়ে কহেন রঘু ব্রাহ্মণ-কুমারে।<br />ভাণ্ডার সহিত স্বর্গ দিলাম তোমারে।।<br />শ্রীবিষ্ণু বলিয়া মুনি ছুঁইল দুই কাণ।<br />চৌদ্দ কোটি মাত্র লব না লইব আন।।<br />ইহা ভিন্ন অন্য ধনে নাহি প্রয়োজন।<br />তব সম দাতা আর নাহিক রাজন।।<br />শুনিয়া দ্বিজের কথা গণিয়া তখন।<br />কোষাধ্যক্ষে স্বর্ণ দিতে বলিল রাজন।।<br />
চৌদ্দ কোটি স্বর্ণ তারে দিলেন গণিয়া।<br />শত শত জনে বোঝা দিলেন বান্ধিয়া।।<br />পরম আনন্দে দ্বিজ লয়ে রাশি ধন।<br />উত্তরিল ত্বরা করি গুরুর সদন।।<br />সাষ্টাঙ্গে প্রণাম করি আনন্দে তখন।<br />ধন লৈয়া গুরুকে করিল সমর্পণ।।<br />শিষ্যরে আনিতে হেরি চৌদ্দ কোটি সোণা।<br />গুরু বলে এত ধন দিল কোন্ জনা।।<br />শিষ্য বলে রঘুরাজা বড় পুণ্যবান।<br />করিলেন তিনি চৌদ্দ কোটি স্বর্ণদান।।<br />
মুনি বলে বসি আমি গহন কাননে।<br />ধনতরে দস্যুগণ বধিবে জীবনে।।<br />এই ধন রাখ লয়ে ইন্দ্রের ভাণ্ডারে।<br />যজ্ঞকালে যেন ধন আনি দেন মোরে।।<br />শুনিয়া গুরুর বাক্য লইয়া সে ধন।<br />অমরাবতীতে যাত্রা করিল তখন।।<br />কাঞ্চন লইয়া গেল ইন্দ্রের সদনে।<br />সম্ভ্রমে উঠিল ইন্দ্র দেখিয়া ব্রাহ্মণে।।<br />পাদ্য অর্ঘ্য দিয়া পরে দ্বিজেরে সুধায়।<br />
কি লাগি এসেছ হেথা কহ তা আমায়।।<br />দ্বিজ বলে গুরু পাঠাইলেন আমারে।<br />রঘু রাজা স্বর্ণদান দিল ভারে ভারে।।<br />সে মহামুনির ধন রাখহ ভাণ্ডারে।<br />এত বলি ধন তথা রাখে মুনিবরে।।<br />বাসব বলেন, বাপু সত্য কহ কথা।<br />উঞ্ছবৃত্তি করি সোণা পাইলেন কোথা।।<br />দ্বিজ বলে দক্ষিণা চাহিল স্বর্ণ গুরু।<br />আমাকে দিলেন রঘুরাজা কল্পতরু।।<br />
রাম রাম বলি ইন্দ্র কাণে দিল হাত।<br />রঘু নাম না করিহ আমার সাক্ষাৎ।।<br />নিশাতে না যাই নিদ্রা রঘুর ভয়েতে।<br />অযোধ্যা নগরে সদা ভ্রমি ক্ষেতে ক্ষেতে।।<br />স্থানান্তরে নিয়া প্রভু রাখ এই ধন।<br />ধনের কারণে রঘু বধিবে জীবন।।<br />তাহারে চিনেছি আমি বহুদিন হতে।<br />তার সম বীর নাই এ তিন জগতে।।<br />ধন লৈয়া বরদত্ত গেল গুরুপাশে।<br />গুরু বলে রাখ নিয়া পর্ব্বত কৈলাসে।।<br />নিজ ধন দেখিয়া কুবের মনে হাসে।<br />গিয়াছে যাহার ধন আইল তার পাশে।।<br />রঘু ভূপতির যশ ত্রিভুবেন ঘোষে।<br />রচিলেন আদিকাণ্ড পণ্ডিত কৃত্তিবাসে।।</p>