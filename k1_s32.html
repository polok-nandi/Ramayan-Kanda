<h2>৩২. দশরথ কর্ত্তৃক সম্বর-অসুর বধ</h2>
<p>রাজ্য কর দশরথ যেন পুরন্দর।<br />হইল অসুর স্বর্গে নামেতে সম্বর।।<br />হইল সম্বর দৈত্য দেবতার অরি।<br />জিনিল অমরাবতী বৈজয়ন্তীপুরী।।<br />তার ভয়ে স্বর্গে দেব রহিতে না পারে।<br />মহেন্দ্র বলেন, ব্রহ্মা বাঁচি কি প্রকারে।।<br />ব্রহ্মা বলিলেন আন রাজা দশরথে।<br />
অসুর সম্বর মরিবেক তাঁর হাতে।।<br />আপনি আইল ইন্দ্র অযোধ্যা-নগর।<br />পাদ্য অর্ঘ্যে দশরথ পূজে পুরন্দর।।<br />ইন্দ্র বলে দশরথ তুমি মোর মিত।<br />ঠেকেছি সঙ্কটে রক্ষা কর এই হিত।।<br />অসুর সম্বর নামে তারে আমি হারি।<br />খেদাড়িয়া দেবগণ নিল স্বর্গপুরী।।<br />আমার সহায় হৈয়া যদি কর রণ।<br />তোমার প্রসাদে তবে বাঁচে দেবগণ।।<br />শুনিয়া ইন্দ্রের কথা দশরথ হাসে।<br />সম্বরে মারিব আমি তুমি যাহ বাসে।।<br />
এতেক শুনিয়া ইন্দ্র গেলেন স্বর্গেতে।<br />সম্বরে মারিতে রাজা সাজে দশরথে।।<br />সাজ সাজ বলিয়া পড়িয়া গেল সাড়া।<br />রাহুত মাহুত সাজাইল হাতী ঘোড়া।।<br />মুদগর মুষল কেহ বান্ধিল কামান।<br />ধানুকী সাজিছে রণে লয়ে ধনুর্ব্বাণ।।<br />সাজিছে কটক সব নাহি দিশপাশ।<br />কটকের পদধূলি লাগিল আকাশ।।<br />গায়েতে পড়িল সানা মাথায় টোপর।<br />ধনুর্ব্বাণ হাতে রাজা চলিল সত্বর।।<br />দিব্যরথ যোগাইল রথের সারথি।<br />
রথে চড়ি দশরথ চলে শীঘ্রগতি।।<br />সম্বরে জিনিতে রাজা করিল গমন।<br />দশরথে দেখিয়া কাঁপিল ত্রিভুবন।।<br />চতুর্দ্দোলে চড়ি রাজা চলে কুতূহলে।<br />রথ রথী পদাতি তুরঙ্গ হাতী চলে।।<br />উত্তরিল গিয়া রাজা ইন্দ্রের নগরী।<br />দেখিয়া রাজার সাজ ক্রোধে দেব-অরি।।<br />রাজার উপরে মারে সে জাঠি ঝকড়া।<br />স্বর্গপুরী ছাইল রথের ভাঙ্গে চূড়া।।<br />
দশরথে বাণে বিন্ধি করিল জর্জ্জর।<br />ভঙ্গ দিল সেনা, রাজা রহে একেশ্বর।।<br />কোপে কাঁটি দশরথ পূরিল সন্ধান।<br />অস্ত্রাঘাতে দৈত্যসেনা ত্যজিল পরাণ।।<br />নানা অস্ত্র বর্ষণ করেন দশরথ।<br />ছাইল অমরাবতী পবনের পথ।।<br />সম্বরের সেনাগণ সমরে প্রখর।<br />ভূপতির সেনা বিন্ধি করিল জর্জ্জর।।<br />লক্ষ লক্ষ বাণ পূরে সম্বরের সেনা।<br />পড়িলেক স্বর্গপুরী ছাইয়া ঝঞ্ঝনা।।<br />পড়িল গান্ধর্ব্ব অস্ত্র ভূপতির মনে।<br />
এমন অস্ত্রের শিক্ষা নাহি ত্রিভুবনে।।<br />এক বাণ প্রসবে গন্ধর্ব্ব তিন কোটি।<br />আপনা আপনি রিপু করে কাটাকাটি।।<br />আপনা আপনি করে বাণ বরিষণ।<br />এক বাণে পড়িল সকল সেনাগণ।।<br />সম্বরের সেনা দেয় রক্তেতে সাঁতার।<br />ত্রাহি ত্রাহি করি সবে করে হাহাকার।।<br />পড়িল সকল সেনা দৈত্য একেশ্বর।<br />দশরথ-বাণে সেনা পড়িল বিস্তর।।<br />
দুইজন বাণবৃষ্টি করে ঝাঁকে ঝাঁকে।<br />উভয়ের বাণেতে অমরাবতী ঢাকে।।<br />হইল অমরাবতী বাণে অন্ধকার।<br />দৈত্যের রণেতে রাজা না দেখে নিস্তার।।<br />শব্দভেদী দশরথ শব্দ শুনি হানে।<br />দেখিতে না পায় দৈত্য থাকে কোন্খানে।।<br />কালপ্রাপ্ত দানবের নিকট মরণ।<br />
দূরে থাকি দশরথে করিছে তর্জ্জন।।<br />সম্বরের পেয়ে শব্দ রাজা পূরে বাণ।<br />ছুটিল রাজার বাণ অগ্নির সমান।।<br />এড়িলেক বাণ রাজা তার শুন কথা।<br />কাটে রাজা দশরথ সম্বরের মাথা।।<br />নর হৈয়া মারিলেন অসুর সম্বর।<br />দেব সহ সুখে রাজ্য পালে পুরন্দর।।<br />ইন্দ্র বলে দশরথ রক্ষা কৈলে মোরে।<br />বর মাগ দিব যাহা প্রার্থনা অন্তরে।।<br />
দশরথ বলে ইন্দ্র দেহ এই বর।<br />যেন মুনিহত্যা নাহি থাকে মমোপর।।<br />শুনিয়া রাজার কথা ইন্দ্রদেব হাসে।<br />সে পাপ তোমাতে নাই যাও তুমি দেশে।।<br />অন্ধক মুনির কথা অপূর্ব্ব কাহিনী।<br />ব্রাহ্মণ তাঁহার পিতা শূদ্রাণী জননী।।<br />এতেক শুনিয়া দশরথ আইল দেশে।<br />আদিকাণ্ড গাইল পণ্ডিত কৃত্তিবাসে।।</p>