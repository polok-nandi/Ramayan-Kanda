<h2>৬০. সীতাদেবীর দেবগণের নিকটে বর প্রার্থনা</h2>
<p>কৃতাঞ্জলি সুচিন্ততা, প্রার্থনা করেন সীতা,<br />শুনহ সকল দেবগণ।<br />যদি রাম গুণনিধি, স্বামী করি দেহ বিধি,<br />তবে হয় কামনা পূরণ।।<br />শুন দেব হুতাশন, আর শুন গজানন,<br />শুনহ আমার পরিহার।<br />মহেন্দ্র বরুণ কাল, শুন সবে দিক্পাল,<br />মহাদেব করহ নিস্তার।।<br />কাত্যায়নী ভগবতী, করযোড়ে করি স্তুতি,<br />পতি দেহ রাম গুণমণি।<br />তুমি শিব তুমি ধাতা, সকল দেবের মাতা,<br />বেদমাতা হরের ঘরণী।।<br />চণ্ড মুণ্ড আদি যত, বধিলা যে কত শত,<br />দেবগণে করিলা নিস্তার।<br />শ্রীরামেরে পতি দেহ, ঘুচাও মনের মোহ,<br />রাম বিনা গতি নাহি আর।।<br />কমঠ-কঠোর ধনু, শ্রীরাম কোমল তনু,<br />কেমনে তুলিবে শরাসন।<br />কত কত বীরগণে, না পারিল উত্তোলনে,<br />দারুণ পিতার এই পণ।।<br />সীতার এমন মন, বুঝিলেন দেবগণ,<br />আকাশে হৈল দৈববাণী।<br />শুন গো জনকসুতা, না হইও দুঃখ যুতা,<br />স্বামী তব রাম গুণমণি।।<br />ফুলের ধনুক প্রায়, হেলায় তুলিয়া তায়,<br />ভাঙ্গিবেন কৌশল্যা-নন্দন।<br />দেবতাগণের কথা, কভু না হইবে বৃথা,<br />এই কৃত্তিবাসের বচন।।</p>