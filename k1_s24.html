<h2>২৪. দশরথের রাজা হওন বিবরণ</h2>
<p>এক বর্ষ বয়ষ্ক যখন দশরথ।<br />পুত্রে শোয়াইয়া দোঁহে সাধে মনোরথ।।<br />পুষ্পবনে ক্রীড়া করে হাস্য পরিহাসে।<br />নারদ চলিয়া যান উপর আকাশে।।<br />পারিজাত মালা ছিল তাঁহার বীণায়।<br />
বাতাসে উড়িয়া পড়ে ইন্দুতী গায়।।<br />পারিজাত যখন হইল পরশন।<br />ইন্দুমতী ছাড়িলেন তখনি জীবন।।<br />প্রাণ ছাড়ি ইন্দুমতী গেল স্বর্গপুরে।<br />কাঁদে অজ, লোচন ভরিল তাঁর নীরে।।<br />কোথা গেলে প্রেমময়ী ত্যজিয়ে আমায়।<br />কেমনে রহিব আমি একাকী হেথায়।।<br />
তুমি নয়নের মণি মম কণ্ঠহার।<br />ব্যাকুলিত প্রিয়ে আমি বিহনে তোমার।।<br />কত বা কহিব সেই রাজার বিলাপ।<br />না পারে সহিতে ইন্দুমতীর সন্তাপ।।<br />সেই পারিজাত মারে আপনার গায়।<br />
দুইজন মুক্ত হয়ে স্বর্গপুরে যায়।।<br />নর্ত্তক নর্ত্তকী ছিল দোঁহে স্বর্গপুরে।<br />শাপভ্রষ্ট জন্মিয়াছিলেন ভূমি পরে।।<br />দুই জন যখন গেলেন স্বর্গপথ।<br />এক বর্ষ বয়স্ক তখন দশরথ।।<br />
অল্পকালে পিতা মাতা মরিল দুজন।<br />দেখিয়া চিন্তিত যে বশিষ্ঠ তপোধন।।<br />সেই পুত্র লৈয়া গেল ঘরে আপনার।<br />পড়াইল নানা শাস্ত্র শাস্ত্র-অনুসার।।<br />হইলেন পঞ্চবর্ষ বয়স্ক যখন।<br />
লইলেন আপনি পৈত্রিক সিংহাসন।।<br />ভৃগুরাম মুনি তাঁরে অস্ত্র দিল দান।<br />যত্ন করি শিখাইল শব্দভেদী বাণ।।<br />
রাজ্য করে দশরথ যেন পুরন্দর।<br />পুত্রতুল্য পালে প্রজা মহাধনুর্দ্ধর।।<br />রাজার বয়স হৈল পনর বৎসর।<br />আদিকাণ্ড রচে কৃত্তিবাস কবিবর।।</p>