<h2>৫৩. শ্রীরামের গঙ্গাস্নান ও গুহকের মুক্তি এবং উভয়ে মিতালি ও ভরদ্বাজ মুনির গৃহে রামের অক্ষয় ধনুর্ব্বাণ প্রাপ্ত হওন</h2>
<p>একদিন দশরথ পুণ্য তিথি পেয়ে।<br />গঙ্গাস্নানে যান রাজা চারি পুত্র লয়ে।।<br />হইবেক অমাবস্যা তিথিতে গ্রহণ।<br />রামের কল্যাণে রাজা দিবেন কাঞ্চন।।<br />তুরঙ্গ মাতঙ্গ চলে সঙ্গে শত শত।<br />চারি পুত্র সহ রাজা চাপিলেন রথ।।<br />চলিল কটক সব নাহি দিশপাশ।<br />
কটকের শব্দে পূর্ণ হইল আকাশ।।<br />চলিছেন দশরথ চড়ি দিব্য রথে।<br />নারদ মুনির সঙ্গে দেখ হয় পথে।।<br />মুনি বলে কোথা রাজা করিছ পয়ান।<br />ভূপতি কহেন গিয়া করি গঙ্গাস্নান।।<br />মুনি কহে দশরথ তুমি ত অজ্ঞান।<br />রামমুখ দেখিলে কে করে গঙ্গাস্নান।।<br />পতিতপাবনী গঙ্গা পৃথিবী মণ্ডলে।<br />সেই গঙ্গা জন্মিলেন যাঁর পদতলে।।<br />
সেই দান সেই পুণ্য সেই গঙ্গাস্নান।<br />পুত্রভাবে দেখ তুমি প্রভু ভগবান।।<br />এত যদি নৃপতিরে কহিলেন মুনি।<br />রাজা বলে, চল ঘরে রাম রঘুমণি।।<br />বাপের বচন শুনি বলেন শ্রীরাম।<br />অনেক পাষণ্ড আছে ধর্ম্মপথে বাম।।<br />গঙ্গার মহিমা আমি কি বলিতে জানি।<br />না শুনিও মহারাজ নারদের বাণী।।<br />এত যদি বলিলেন কৌশল্যা-কুমার।<br />
চলিলেন রাজা দশরথ আরবার।।<br />চলিছে রাজার সৈন্য আনন্দিত হৈয়া।<br />গুহক চণ্ডাল আছে পথ আগুলিয়া।।<br />তিন কোটি চণ্ডালেতে গুহক বেষ্টিত।<br />হুড়াহুড়ি বাধে দশরথের সহিত।।<br />গুহক চণ্ডাল বলে শুন দশরথ।<br />ভাঙ্গিয়া আমার দেশ করিলে কি পথ।।<br />বারে বারে যাহ তুমি এই পথ দিয়া।<br />সৈন্যেতে আমার বাজ্য ফেলিল ভাঙ্গিয়া।।<br />গঙ্গাস্নান করিতে তোমার থাকে মন।<br />আর পথ দিয়া তুমি করহ গমন।।<br />
যদি ইচ্ছা থাকে হে যাইবা এই পথে।<br />দেখাও তোমার আগে পুত্র রঘুণাথে।।<br />রাম রাম বলিয়া যে গুহক ডাকিল।<br />রথমধ্যে রামেরে ভূপতি লুকাইল।।<br />নিল দশরথ রাজা ধনুর্ব্বাণ হাতে।<br />রথের দ্বারেতে রাজা লাগিল ভাবিতে।।<br />চণ্ডালেরে মারি কিবা হইবেক যশ।<br />নীচ জনে জিনিলে কি হইবে পৌরুষ।।<br />যদি পরাজয় হই চণ্ডালের বাণে।<br />অপযশ ঘুষিবেক এ তিন ভুবনে।।<br />আমি যদি ছাড়ি নাহি ছাড়িবে চণ্ডাল।<br />কি করিবি পথে এক বাধিল জঞ্জাল।।<br />
দুই জনে বাণবৃষ্টি করে মহাকোপে।<br />উভয়ের বাণেতে দোঁহার প্রাণ কাঁপে।।<br />এইমত বাণবৃষ্টি হইল বিস্তর।<br />উভয়ের সংগ্রাম হইল বহুতর।।<br />দশরথ রাজা এড়ে পাশুপত শর।<br />হাতে গলে গুহকে বান্ধিল নরেশ্বর।।<br />গুহকে বান্ধিয়া রাজা তুলিলেন রথে।<br />বন্ধনে পড়িয়া গুহ লাগিল ভাবিতে।।<br />যাঁহার লাগিয়া আমি আগুলিনু পথ।<br />
দেখিতে না পাইলাম সে রাম কি মত।।<br />এতেক ভাবিয়া গুহ করে অনুমান।<br />পায়েতে ধনুক টানে পায়ে এড়ে বাণ।।<br />ভরত কহিল গিয়া রামের গোচরে।<br />এমন অপূর্ব্ব শিক্ষা নাহি চরাচরে।।<br />পায়েতে ধনুক টানে পায়ে এড়ে বাণ।<br />দেখিতে কৌতুক রাম গেলেন সে স্থান।।<br />যেইমাত্র গুহক দেখিল রঘুনাথে।<br />দণ্ডবৎ হইয়া রহিল যোড়হাতে।।<br />শ্রীরাম বলেন, ধনু টানহ কেমন।<br />গুহ বলে তোমারে কহিব সে কারণ।।<br />প্রাক্তন জন্মের কথা শুন নারায়ণ।<br />যে পাপে হইল মোর চণ্ডাল জনম।।<br />অপুত্রক ছিলেন যখন দশরথ।<br />অন্ধক মুনির পুত্র করিলেন হত।।<br />মুনিহত্যা করিয়া আসিয়া তপোবনে।<br />
লোটাইয়া ধরিলেন আমার চরণে।।<br />বশিষ্ঠের পুত্র আমি বামদেব নাম।<br />তিনবার রাজারে বলানু রামনাম।।<br />শুনিয়া বশিষ্ঠ শাপ দিলেন বিশাল।<br />যাহ বামদেব পুত্র হওগে চণ্ডাল।।<br />এক রামনামে কোটি ব্রহ্মহত্যা হরে।<br />তিনবার রামনাম বলালি রাজারে।।<br />লোটায়ে ধরিনু আমি পিতার চরণে।<br />চণ্ডাল হইতে মুক্ত কাহার দর্শনে।।<br />পিতা বলিলেন যবে শ্রীরাম দর্শন।<br />তবেত হইবে মুক্ত চণ্ডাল-জনম।।<br />সেই রাম জন্মিয়াছ দশরথ-ঘরে।<br />চরণ পরশ দিয়া মুক্ত কর মোরে।।<br />
অনাথের নাথ &zwj;তুমি ভকতবৎসল।<br />করুণাসাগর হরি তুমি সে কেবল।।<br />চণ্ডাল বলিয়া যদি ঘৃণা কর মনে।<br />পতিতপাবন নাম তবে কি কারণে।।<br />এতেক বলিয়া গুহ লাগিল কাঁদিতে।<br />গুহের ক্রন্দনে কান্দেন শ্রীরাম রথে।।<br />করপুটে দাণ্ডাইয়া পিতার সাক্ষাৎ।<br />ভিক্ষা দেহ গুহকে বলেন রঘুনাথ।।<br />রাজা বলে প্রাণ চাহ প্রাণ পারি দিতে।<br />
চণ্ডালে তোমাকে দিব বাধা নাহি ইথে।।<br />পাইয়া রাজার আজ্ঞা কৌশল্যা-নন্দন।<br />খসালেন নিজ হস্তে গুহের বন্ধন।।<br />শ্রীরাম বলেন অগ্নি জ্বালহ লক্ষ্মণ।<br />গুহকের সহ করি মিত্রতা এখন।।<br />লক্ষ্মণ জ্বালেন অগ্নি রামের সাক্ষাৎ।<br />গুহ সহ মিত্রতা করেন রঘুনাথ।।<br />
যেই তুমি সেই আমি বলেন শ্রীরাম।<br />গুহ বলে ঘুচাইতে নারি নিজ নাম।।<br />শ্রীরামের জগতে হইল ঠাকুরালি।<br />প্রথমে করেন রাম চণ্ডালে মিতালি।।<br />বিদায় করিয়া রামে গুহ গেল ঘরে।<br />পুত্র লয়ে দশরথ গেল গঙ্গাতীরে।।<br />অপূর্ব্ব অনন্ত ফল ভাস্কর-গ্রহণ।<br />স্নান করি রাজা দান করিল কাঞ্চন।।<br />ধেনু দান শিলা দান কৈল শত শত।<br />রজত কাঞ্চন তার নাম লব কত।।<br />দান ধর্ম্ম করিতে হইল বেলা ক্ষয়।<br />প্রদোষে গেলেন ভরদ্বাজের আলয়।।<br />বসিয়া আছেন মুনি আপনার ঘরে।<br />চারিপুত্র সহ রাজা নমস্কার করে।।<br />যোড়হাতে বলে রাজা মুনির গোচর।<br />
আনিয়াছি চারি পুত্র দেখি মুনিবর।।<br />আশীর্ব্বাদ কর চারি পুত্রে তপোধন।<br />বড় ভাগ্যে দেখিলাম তোমার চরণ।।<br />দেখিয়া রামেরে ভাবে ভরদ্বাজ মুনি।<br />বৈকুণ্ঠ হইতে বিষ্ণু আইলা আপনি।।<br />মুনি বলে রাজা তব সফল জীবিতা।<br />রাম তব পুত্র, কিন্তু জগতের পিতা।।<br />ভরদ্বাজ এইকাল দেখে চমৎকার।<br />দূর্ব্বাদল শ্যামতনু পরম আকার।।<br />ধ্বজ-বজ্র অঙ্কুশে শোভিত পদাম্বুজ।<br />শঙ্খ চক্র গদা পদ্মধারী চতুর্ভুজ।।<br />শঙ্কর বিরিঞ্চি আদি যত দেবগণ।<br />রামের শরীরে আরো দেখেন ভুবন।।<br />সমুচিত আতিথ্য করেন ভরদ্বাজ।<br />সুখে রহিলেন সৈন্য সহ মহারাজ।।<br />
রামেরে লইয়া মুনি অন্তঃপুরে গিয়া।<br />শয়ন করেন দোঁহে একত্র হইয়া।।<br />যখন হইল রাত্রি দ্বিতীয় প্রহর।<br />শিয়রে রাখেন দেবরাজ ধনুঃশর।।<br />স্বপ্নে উপদেশ এই কহেন মুনিরে।<br />অক্ষয় ধনুক তূণ দেহ শ্রীরামেরে।।<br />এত বলি করিলেন বাসব পয়াণ।<br />প্রাতে রাম শিয়রে দেখেন ধনুর্ব্বাণ।।<br />কহিলেন শ্রীরামেরে মুনি ভরদ্বাজ।<br />
তোমারে দিলেন ধনুর্ব্বাণ দেবরাজ।।<br />মুনির চরণে রাম করি প্রণিপাত।<br />আনিলেন সেই ধনু পিতার সাক্ষাৎ।।<br />শুনি রাজা দশরথ সানন্দ হইয়া।<br />আইলেন দেশে চারি কুমার লইয়া।।<br />কৃত্তিবাস করে আশ, পাই পরিত্রাণ।<br />আদিকাণ্ড গাইল রামের গঙ্গাস্নান।।</p>