<h2>৩৯. দশরথ রাজার পুত্রেষ্টি যজ্ঞকরণ ও নারায়ণের চারি অংশে জন্মগ্রহণ</h2>
<p>দশরথ রাজারে সুমন্ত্র ইহা বলে।<br />মুনিকে আনিতে রাজা দশরথ চলে।।<br />দশরথ লোমপাদ নৃপতির ঘরে।<br />চতুরঙ্গ সঙ্গে যান হরিষ অন্তরে।।<br />নৃপের পাইয়া বার্ত্তা লোমপাদ রাজা।<br />রাজ উপচারে যত্নে করে তাঁরে পূজা।।<br />মিষ্টান্ন প্রভৃতি দিয়া করায় ভোজন।<br />
জিজ্ঞাসেন কোন্ কার্য্যে তব আগমন।।<br />দশরথ বলিলেন শুন মোর বাণী।<br />অযোধ্যায় লয়ে চল ঋষ্যশৃঙ্গ মুনি।।<br />অন্ধকের উক্তি আছে যে অতীতকালে।<br />পুত্রবান হব আমি ঋষ্যশৃঙ্গ গেলে।।<br />এমত কহিলে দশরথ নৃপবর।<br />লোমপাদ লয়ে গেল মুনির গোচর।।<br />
প্রণাম করেন দশরথ যোড়হাতে।<br />লোমপাদ পরিচয় লাগিল কহিতে।।<br />দশরথ এই রাজা শুনেছ আখ্যান।<br />তুমি কৃপা কর যদি হন পুত্রবান।।<br />শান্তা কন্যা বিবাহ যে দিয়াছি তোমারে।<br />সেই কন্যা জন্মেছিল ইহার আগারে।।<br />ইহার জামাতা তুমি তোমার শ্বশুর।<br />অপুত্রক তাপিত এ তাপ কর দূর।।<br />ধ্যানেতে জানিয়া মুনি মনেতে প্রশংসে।<br />
এই ঘরে বিষ্ণু জন্মিবেন চারি অংশে।।<br />অন্ধক মুনির কথা কভু নহে আন।<br />এতেক জানিয়া মুনি করিল পয়াণ।।<br />তনয়া জামাতা সঙ্গে চাপি নিজ রথে।<br />অযোধ্যা আইল রাজা লোমপাদ সাথে।।<br />দেখে মুনি ঋষ্যশৃঙ্গ হৃষ্ট যত প্রজা।<br />নির্ম্মঞ্ছন করে তাঁর সবে করে পূজা।।<br />
বশিষ্ঠাদি আইল সকল মুনিগণ।<br />ঋষ্যশৃঙ্গ বলে কর যজ্ঞ আরম্ভণ।।<br />অশ্বমেধ যজ্ঞে কর বিষ্ণু-আরাধন।<br />যত মুনিগণে তুমি কর নিমন্ত্রণ।।<br />দশরথ নিমন্ত্রণ করে দেশে দেশে।<br />আমন্ত্রণ পাইয়া যতেক মুনি আসে।।<br />অগস্ত্য আসস্ত্য আর পুলস্ত পুলোম।<br />
আইলাম বৈশম্পায়ন দুর্ব্বাসা গৌতম।।<br />জৈমিনী গোতম পিপীলিক পরাশর।<br />পুলহ কৌণ্ডিন্য মুনি এল নিশাকর।।<br />মার্কণ্ডেয় মরীচি ভরত ভরদ্বাজ।<br />অষ্টাবক্র মুনি ভৃগু কূর্ম্ম দক্ষরাজ।।<br />গর্গমুনি দধীচি আইল শরভঙ্গ।<br />পুজে রাজা মুনিগণে বাড়ে মনে রঙ্গ।।<br />
পাতালের আইল কপিল মহাঋষি।<br />সগর-সন্তানে যে করিল ভস্মরাশি।।<br />বেদবান চক্রবান আইল সাবর্ণি।<br />জল ভিতরের আর মুনি মৎস্যকর্ণী।।<br />সনাতন সনক যে সনন্দকুমার।<br />সৌভরি আইল মুনি বিষ্ণু-অবতার।।<br />আইল বাল্মীকি যমুনার কূলে ধাম।<br />কশ্যপের পুত্র এল বিভাণ্ডক নাম।।<br />কতেক আইল মুনি নাম নাহি জানি।<br />
রাজার যজ্ঞেতে এল তিন কোটি মুনি।।<br />তিন কোটি মুনি করে বেদ উচ্চারণ।<br />সবাকার বদনে নিঃসরে হুতাশন।।<br />পৃথিবীতে কেহ আছে এক পদে ভর।<br />কেহ অনাহারে আছে সহস্র বৎসর।।<br />মাথায় রচিত জটা বাকল বসন।<br />নারায়ণ কথা বিনা মুখে নাহি আন।।<br />এমত আইল তথা তিন কোটি মুনি।<br />সঙ্গে কত শিষ্য তার সংখ্যা নাহি জানি।।<br />
মুনিগণ বাসার্থ দিলেন বাসাঘর।<br />পৃথিবীর রাজা এল অযোধ্যা নগর।।<br />মিথিলার আইল জনক রাজঋষি।<br />মল্ল মহারাজ এল রাজ্য যার কাশী।।<br />অঙ্গদেশ-অধিপতি লোমপাদ নাম।<br />রাজা বঙ্গদেশের আইল গনশ্যাম।।<br />মরীচিপুরের রাজা ভোজ পুরন্দর।<br />চম্পাপুর হইতে আইল চম্পেশ্বর।।<br />আইল তৈলঙ্গ রাজা তেজেতে অসীম।<br />
আইল আটাশী কোটি যে ছিল পশ্চিম।।<br />মাগধ মগধ কোটি যে ছিল পশ্চিম।<br />লক্ষ কোটি রাজা এল ছাড়ি রাজপাট।।<br />উদয়াস্ত গিরিতে যতেক রাজা বৈসে।<br />দশরথ নিমন্ত্রণে সব রাজা আসে।।<br />মেদিনী ভুবনে বৈসে যত রাজগণ।<br />নানা রঙ্গে আইলেন সঙ্গ অগণন।।<br />প্রত্যেক কহিতে নাম নিতান্ত অশক্য।<br />রাজা যত আইল আটাশী কোটি লক্ষ।।<br />
যত রাজা গেল দশরথের গোচরে।<br />রাজচক্রবর্ত্তী দশরথ সর্ব্বোপরে।।<br />আসিয়া করিল দশরথ সহ দেখা।<br />দিলেন বার্ষিক কর সমুচিত লেখা।।<br />যত ধন এনেছিল রাখিল ভাণ্ডারে।<br />প্রত্যেক প্রত্যেক বাসা দিল সবাকারে।।<br />যজ্ঞ করিছেন রাজা সরয়ূর তীরে।<br />মুনিগণ গেলেন রাজার যজ্ঞঘরে।।<br />একাশী যোজন ঘর অতি দীর্ঘতর।<br />
দ্বাদশ যোজন তার আড়ে পরিসর।।<br />চারিক্রোশ বান্ধিয়াছে যজ্ঞের মেখলা।<br />শতেক যোজন উভে সেই যজ্ঞশালা।।<br />মুনিগণ বৈসে গিয়া ঘরের ভিতরে।<br />শুভক্ষণে শুভলগ্নে যজ্ঞারম্ভ করে।।<br />স্বস্তিকাদি অগ্রেতে করয়ে মুনিগণ।<br />সঙ্কল্প করিল তবে অজের নন্দন।।<br />দাণ্ডাইল দশরথ যোড় করি হাত।<br />কহিতে লাগিল সব মুনির সাক্ষাৎ।।<br />ছোট বড় নাহি জানি তুল্য সর্ব্বজন।<br />আজ্ঞা কর কারে আগে করিব বরণ।।<br />
ব্রহ্মার তনয় আর কুলপুরোহিত।<br />উহার বরণ আগে শাস্ত্রের বিহিত।।<br />বশিষ্ঠেরে বরিয়া ঘুচাও অভিমান।<br />বড় ছোট কেহ নহে সকলি সমান।।<br />ভাল ভাল বলিয়া সকল মুনি বলে।<br />বস্ত্র অলঙ্কার রাজা দিলেন সকলে।।<br />সকলে করিল এককালে বেদধ্বনি।<br />মুনি-মুখে নিঃসরিল পাবক তখনি।।<br />সেই অগ্নি পবিত্র করিল মুনিগণ।<br />
অগ্নির কুণ্ডেতে লয়ে করিল স্থাপন।।<br />আপত তণ্ডুল তিল যব রাশি রাশি।<br />একে একে দিল ঘৃত সহস্র কলসী।।<br />একবর্ষ যজ্ঞ করে রাজা দশরথে।<br />দেবতার ভয় হেথা হইল স্বর্গেতে।।<br />শ্রীবিশ্বশ্রবার পুত্র রাজা দশানন।<br />হীনজ্ঞানে লঙ্কাতে খাটায় দেবগণ।।<br />
মহেন্দ্র বলেন ব্রহ্মা কোন্ বুদ্ধি করি।<br />এইকালে জন্ম কি হে লবেন শ্রীহরি।।<br />পুত্রের লাগিয়া দশরথ যজ্ঞ করে।<br />তাঁর পুত্র হৈলে তব দশানন মরে।।<br />এই যুক্তি করিয়া যতেক দেবগণ।<br />ক্ষীরোদ সমুদ্রে গেল যথা নারায়ণ।।<br />চারি মুখে ব্রহ্মা গিয়ে করেন স্তবন।<br />কত নিদ্রা যান প্রভু দেব নারায়ণ।।<br />পদতলে লক্ষ্মীদেবী করিছেন স্তুতি।<br />
অনন্তশয্যায় শুয়ে আছেন শ্রীপতি।।<br />সকল দেবতা গিয়া দাণ্ডাইল কূলে।<br />দেখিল যেমন মেঘ ভাসিছে সলিলে।।<br />শুইয়া আছেন হরি অনন্ত উপরে।<br />বাসুকি সহস্র ফণা তদুপরে ধরে।।<br />সেবকগণের প্রতি প্রভু দেহ মন।<br />তোমার নিদ্রায় নিদ্রা চেতনে চেতন।।<br />
বিপত্তি করহ দূর শ্রীমধুসূদন।<br />চারি মুখে ব্রহ্মা যদি করিল স্তবন।।<br />ক্ষীরোদ উঠিয়া বসিলেন নারায়ণ।<br />চারিদিকে দেখিলেন যত দেবগণ।।<br />বসিয়া শ্রীহরি করিলেন এক শব্দ।<br />সে শব্দে হইল লোক চারিপদ মুগ্ধ।।<br />হরি করিলেন চারিদিকে নিরীক্ষণ।<br />ম্লান দেখিলেন সব দেবের বদন।।<br />মলিন দেখিয়া জিজ্ঞাসেন নারায়ণ।<br />
তোমা সবাকার শত্রু হৈল কোন্ জন।।<br />বিধাতা বলেন শুন দেব পুরন্দর।<br />তুমি গিয়া কহ কথা প্রভুর গোচর।।<br />আমি বর দিয়াছি দুর্দ্দান্ত রাবণেরে।<br />তুমি গিয়া কহ দুঃখ প্রভুর গোচরে।।<br />দেবগুরু বৃহস্পতি যোড় করি হাত।<br />প্রভুর আগেতে করিলেন প্রণিপাত।।<br />অবধান করহ ঠাকুর ভগবান।<br />আপনি জানহ যত দেবতার মান।।<br />আগম নিগম তুমি ভারত পুরাণ।<br />অনাথের নাথ তুমি কর পরিত্রাণ।।<br />বিশ্বশ্রবা মুনি-পুত্র রাজা দশানন।<br />পাইল ব্রহ্মার বর করি আরাধন।।<br />তার তেজে স্বর্গে দেব রহিতে না পারে।<br />দেবের দেবত্ব হরে দুষ্ট দুরাচারে।।<br />
ঘুচাইল যমের যতেক অধিকার।<br />সূর্য্যের উদয় নাই সদা অন্ধকার।।<br />চন্দ্রের কতেক কব নাহি তার জ্যোতি।<br />বহুকাল প্রভু স্বর্গে অন্ধকার রাতি।।<br />বরুণের ঘুচিল অগাধ যত জল।<br />নির্ব্বাণ হইল অগ্নি নাহিক প্রবল।।<br />কুবেরের হরে ধন পাইল তরাস।<br />গ্রহগণ অধিকার হইল বিনাশ।।<br />সম্বরিল পবন পাইয়া মহাভয়।<br />সমুদ্রের বেগ অতি মন্দ মন্দ বয়।।<br />ছাড়ে বীণা নারদ, বীণায় ছাড়ে গীত।<br />
অমঙ্গল স্বর্গে যত হৈল বিপরীত।।<br />বসন্তাদি অধিকার, ছাড়ে ছয় ঋতু।<br />নিত্য ভয় পাই সবে রাবণের হেতু।।<br />ব্রহ্মার বরেতে সেই হইল দুর্জ্জয়।<br />তারে বর দিয়া ব্রহ্মা নিজে পান ভয়।।<br />তারে বর পেয়ে লঙ্ঘে তাঁহার বচন।<br />স্বর্গ হৈতে খেদাড়িয়া দিল দেবগণ।।<br />কাড়িয়া লইল সে দেবের কন্যা যত।<br />দেবের শরীরে অপমান সহে কত।।<br />ত্রিভুবনে রহিতে কোথাও নাহি স্থান।<br />যথা যাই তথা সেই করে অপমান।।<br />
নিবেদন মহাশয় তোমার চরণে।<br />রাবণে বধিয়া রাখ দেব-দেবীগণে।।<br />শুনিয়া প্রভুর ক্রোধ অন্তরে বাড়িল।<br />ঘৃত পেয়ে অগ্নি যেন প্রজ্জ্বলিত হৈল।।<br />বিনতা-নন্দনে হরি করেন স্মরণ।<br />চক্রহাত লয়ে পক্ষে করি আরোহণ।।<br />কহিলেন দেবগণে ভয় নাহি আর।<br />রাবণেরে এখনি যে করিব সংহার।।<br />গরুড়ে চড়িয়া চলিলেন জগন্নাথ।<br />
একালে কহেন ব্রহ্মা প্রভুর সাক্ষাৎ।।<br />আমি বর দিয়াছি যে পূর্ব্বে রাবণেরে।<br />এখন করিলে রণ রাবণ না মরে।।<br />নরের উদরে যদি লও হে জনম।<br />নর-বানরের হাতে তাহার মরণ।।<br />প্রভুর সাক্ষাতে ব্রহ্মা কহেন এ কথা।<br />জন্মের নামেতে প্রভু হেঁট করে মাথা।।<br />বরের সময় ব্রহ্মা হন আগুয়ান।<br />বিপদে পড়িলে বলে রক্ষ ভগবান।।<br />কতবার দুঃখ পাব ললাটে লিখন।<br />পৃথিবীতে যাব স্বর্গ করিয়া ত্যজন।।<br />
পুনশ্চ হরিরে ব্রহ্মা কহেন বচন।<br />দুষ্ট রাবণের ক্রিয়া করহ শ্রবণ।।<br />হাতে অস্ত্র সূর্য্যদেব লঙ্কার দুয়ারী।<br />ইন্দ্র মালা গাঁথি দেন, চন্দ্র ছত্রধারী।।<br />আপনি ত অগ্নিদেব করেন রন্ধন।<br />মন্দ মন্দ বাতাস করেন সমীরণ।।<br />বরুণ বহিয়া জল দেন নিতি নিতি।<br />করেন মার্জ্জন গৃহ নিজে বসুমতী।।<br />শুনিলে যমের কথা হইবেক হাস।<br />কাটিয়া আনেন তার ঘোটকের ঘাস।।<br />শনিদৃষ্টে ত্রিভুবন ভস্ম হৈয়া উড়ে।<br />কাপড় ধুইয়া দেন শনি লঙ্কাপুরে।।<br />জগতের কর্ত্তা আমি ব্রহ্মা মহামুনি।<br />
পড়াই বালকগণে লঙ্কাতে আপনি।।<br />রাবণের আগে দেব-গায়ক নারদ।<br />রাবণ ভুবন জিনি করেছে সম্পদ।।<br />জন্ম নিতে হরি যদি হইলা কাতর।<br />আপনার দৃষ্টি সব লহ চক্রধর।।<br />আর ব্রহ্মা আর ইন্দ্র করহ সৃজন।<br />আপনার সৃষ্টি সব লহ নারায়ণ।।<br />
এতেক বলিল ব্রহ্মা করুণ বচন।<br />প্রভু ভক্তবৎসল দিলেন তাহে মন।।<br />হে ব্রহ্মণ্ ইহার উপায় বল মোরে।<br />কোন্ বংশে জন্ম লব বল কার ঘরে।।<br />কাহার উদরে আমি লইব জনম।<br />আমারে বা আপত্য বলিবে কোন্ জন।।<br />ব্রহ্মা বলে জ্ন্ম লবে দশরথ-ঘরে।<br />সূর্য্যবংশ-পুণ্যেতে কৌশল্যার উদরে।।<br />বিধাতার বচনে বলেন চক্রপাণি।<br />দশরথ কৌশল্যা উভয়ে আমি জানি।।<br />পূর্ব্বেতে আমার সেবা করেছে বিস্তর।<br />
জন্মিব তোমার ঘরে দিয়াছি এ বর।।<br />নরের গর্ভেতে আমি লইব জনম।<br />বানরীর গর্ভে জন্ম লহ দেবগণ।।<br />আমি হর হই, হও তোমরা বানর।<br />রাবণ মারিতে যেন হইও দোসর।।<br />ব্রহ্মাবাক্যে স্বীকার করেন নারায়ণ।<br />পদতলে পড়ি লক্ষ্মী যুড়িল ক্রন্দন।।<br />
তব অবতার হবে পৃথিবী-মণ্ডলে।<br />তোমা দরশন আমি পাব কত কালে।।<br />আমারে ছাড়িয়া কোথা যাইবে শ্রীহরি।<br />বিচ্ছেদ যন্ত্রণা আমি সহিতে না পারি।।<br />লক্ষ্মীর রোদরেতে কান্দেন কম্বুগ্রীব।<br />ব্রহ্মারে জিজ্ঞাসে কোথা লক্ষ্মীরে রাখিব।।<br />শুনিয়া সে বাক্য ব্রহ্মা নিবেদন করে।<br />
ইনি নাহি গেলে কি রাবণ রাজা মরে।।<br />অযোনিসম্ভবা উনি জন্মিবেন চাষে।<br />জনকের ঘরে জন্ম মিথিলার দেশে।।<br />এতেক বলিল যদি ব্রহ্মা তপোধন।<br />আদিকাণ্ড গান কৃত্তিবাস বিচক্ষণ।।</p>