<h2>১১. কপিল মুনি কর্ত্তৃক সগরবংশ উদ্ধারের উপায় কথন</h2>
<p>এক বর্ষ না হইল যজ্ঞ অবেশেষ।<br />তুরঙ্গ লইয়া পুত্র না আইল দেশ।।<br />শ্রীঅসমঞ্জের পুত্র নাম অংশুমান।<br />পুত্রেরে করিতে তত্ত্ব তাহারে পাঠান।।<br />রাজ-আজ্ঞা পাইয়া চড়িয়া নিজ রথে।<br />একে একে পৃথিবীকে লাগিল দেখিতে।।<br />যে পথে প্রবেশে হয় দেখে সেই স্থান।<br />
সেই পথ দিয়া তবে পাতালে সান্ধান।।<br />আগেতে দেখিল পূর্ব্বদিকের সাগর।<br />দেখে নীলবর্ণ হস্তী পরম সুন্দর।।<br />ধরিয়াছে পৃথিবী সে দশন উপরে।<br />প্রণাম করিয়া তারে বলির সত্বরে।।<br />হস্তী বলে, এই পথে যাহ অংশুমান।<br />ঘোড়াচোর নিকটে হইবে সাবধান।।<br />
পূর্ব্ব হৈতে চলিলেন উত্তর সাগর।<br />শ্বেতবর্ণ এক হস্তী দেখিল সুন্দর।।<br />অংশুমান তাহারে লাগিল সুধাইতে।<br />দেখিয়াছ সগর-সন্তান এই পথে।।<br />শুনিয়া তাহার কথা লাগিল সুধাইতে।<br />দেখিয়াছ সগর-সন্তান এই পথে।।<br />শুনিয়া তাহার কথা লাগিল কহিতে।<br />পাইবেক ঘোড়া তবে যাহ এই পথে।।<br />তথা যদি না পাইল ঘোড়ার দর্শন।<br />
পশ্চিম সাগরে গিয়া দিল দরশন।।<br />রক্তবর্ণ এক হস্তী দেখিল সুন্দর।<br />মেদিনী ধরিয়া আছে দশন উপর।।<br />সে সব হস্তীর ভাই শুন কহি কথা।<br />ভূমি কম্পমান, যবে তারা নাড়ে মাথা।।<br />
পূর্ব্ব ও দক্ষিণ দিক্ তার মধ্যখানে।<br />ঘোড়া বান্ধা দেখিল কপিল বিদ্যমানে।।<br />দণ্ডবৎ হৈয়া তাঁরে লাগিল কহিতে।<br />সগরের পুত্রগণে দেখেছ এ পথে।।<br />কহিতে লাগিলা সে কপিল মহাঋষি।<br />মম কোপানলে পড়ে হৈল ভস্মরাশি।।<br />শুনিয়া ত অংশুমান যুড়িল স্তবন।<br />
সেই বংশ তপোধন আমার জনম।।<br />অসমঞ্জ-পুত্র আমি সগরের নাতি।<br />তোমার মহিমা বলে, কাহার শকতি।।<br />অংশুমান বলিলেন শুন মহামতি।<br />কেমনে হইবে মম বংশের সদগতি।।<br />ব্রাহ্মণের কোপ নাহি থাকে এক তিল।<br />প্রসন্ন হইয়া তারে কহেন কপিল।।<br />মর্ত্ত্যলোকে যদি বহে প্রবাহ গঙ্গার।<br />তবে যে তোমার বংশ হইবে উদ্ধার।।<br />
জিজ্ঞাসিতে লাগিলেন সগরের নীতি।<br />কেমনে জন্মিল গঙ্গা, কোথা অবস্থিতি।।<br />কোথা গেলে পাইব গঙ্গার দরশন।<br />কহ দেখি মুনি শুনি গঙ্গার জনম।।<br />গঙ্গার জন্মের কথা করেন প্রকাশ।<br />আদিকাণ্ড রচিল পণ্ডিত কৃত্তিবাস।।</p>