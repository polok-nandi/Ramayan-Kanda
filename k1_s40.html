<h2>৪০. জনক ঋষির চাষে সীতার জন্ম</h2>
<p>শ্রীহরি জন্ম-কথা থাকুক এখন।<br />আগেতে কহিব মাতা লক্ষ্মীর জনম।।<br />যেখানেতে বেদবতী ছাড়িল জীবন।<br />
সেখানে হইল দিব্য মিথিলা ভুবন।।<br />তার রাজা হইল জনক নামে ঋষি।<br />পুত্রের কারণে রাজা যজ্ঞভুমি চষি।।<br />স্বহস্তে লাঙ্গলে রাজা চাষভূমি চষে।<br />ঊর্ব্বশী চলিয়া যায় উপর আকাশ।।<br />
তাহাকে দেখিয়া কামে জনক মোহিত।<br />হঠাৎ ঋষির বীর্য্য হইল স্খলিত।।<br />দৈবযোগে পৃথিবী আছিল ঋতুমতী।<br />ঋষিবীর্য্য পড়িল, হইল গর্ভবতী।।<br />ডিম্বরূপে ভূমিমধ্যে ছিল বহুকালে।<br />
ভাসিয়া উঠিল ডিম্ব-লাঙ্গল সীরালে।।<br />ডিম্ব ভাঙ্গি জনক করিল খান খান।<br />কন্যারত্ন দেখে তাহা লক্ষ্মীর সমান।।<br />উঙা উঙা করি কান্দে যেন সৌদামিনী।<br />আচম্বিতে আকাশে হইল দৈববাণী।।<br />
চাষভূমি হৈতে এই কন্যার জনম।<br />তব কন্যা বটে এই করহ পালন।।<br />শুনিয়া জনক বড় হরিষ অন্তরে।<br />কন্যা কোলে করিয়া তখন আসে ঘরে।।<br />দেখি কন্যা রাজরাণী জিজ্ঞাসে তখন।<br />
দুঃখ দিয়া কাহারে আনিলা কন্যাধন।।<br />জনক বলেন, ক্ষেত্রে কন্যার জনম।<br />মম কন্যা বটে তুমি করহ পালন।।<br />অপত্য নাহিক স্নেহ বাড়িল অন্তরে।<br />
দিনে দিনে বাড়ে লক্ষ্মী জনকের ঘরে।।<br />ঘন কেশপাশ তাঁর যেমন চামর।<br />পাকা বিম্বফল তুল্য তাঁর ওষ্ঠাধর।।<br />
মুষ্টিতে ধরিতে পরি তাঁহার কাঁকালি।<br />হিঙ্গুলে মণ্ডিত পাদপদ্মের অঙ্গুলী।।<br />পরমা সুন্দরী কন্যা যেন হেমলতা।<br />সীরালে হইল জন্ম নাম থুল সীতা।।<br />
লক্ষ্মীর রূপের কিবা কহিব তুলন।<br />যাঁর রূপে ভুলিলেন নিজে নারায়ণ।।<br />যেই জন শুনে এই লক্ষ্মীর জনম।<br />ধন পুত্র লক্ষ্মী তারে দেন নারায়ণ।।<br />কৃত্তিবাস পণ্ডিত কবিত্বে বিচক্ষণ।<br />
গাইল এ আদিকাণ্ড লক্ষ্মীর জনম।।</p>
<!-- Comments are visible in the HTML source only -->