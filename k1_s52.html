<h2>৫২. সকল রাজা ও রাবণের ধনুক তুলিতে অপারক হইয়া পলায়ন</h2>
<p>ধনুকের কথা যদি গেল দেশে দেশে।<br />জানকী-বিবাহ হেতু রাজা সব আসে।।<br />পৃথিবীতে আর যত রাজা মহত্তর।<br />একে একে আসে সব জনকের ঘর।।<br />আসিয়া সকল রাজা অহঙ্কার করে।<br />
সবারে পাঠায় দেন ধনুকের ঘরে।।<br />জনক বলেন যেবা তুলিবে ধনুক।<br />তাঁরে সীতা কন্যা দিব পরম যৌতুক।।<br />ধনুক তুলিতে যত রাজপুত্র যায়।<br />দেখিতে সকল লোক পশ্চাৎ গোড়ায়।।<br />ঘরের দ্বারেতে গিয়া উকি দিয়া চায়।<br />তুলিবার শক্তি কোথা দেখিয়া পলায়।।<br />
কত রাজা রাজপুত্র উদ্যত হইয়া।<br />ধনুক তুলিতে যায় বস্ত্র কাছঠিয়া।।<br />প্রাণপণে তারা ধনু টানাটানি করে।<br />তুলিবার সাধ্য কিবা, নাড়িতে না পারে।।<br />সুমেরু পর্ব্বত যেন ধনুখান তারি।<br />দিবে কি তাহাতে গুণ নাড়িতে না পারি।।<br />লজ্জা পেয়ে রাজা সব পলাইয়া যায়।<br />হাততালি দিয়া সব বালক গোড়ায়।।<br />পলাইয়া যায় সবে আপনার দেশে।<br />বিবাহ করিতে অন্য রাজগণ আসে।।<br />পথিমধ্যে দেখা হয় যে সবার সনে।<br />
ধনুকের পরাক্রম তারা সব শুনে।।<br />দেখিবার কাজ নাই শুনিয়া ডরায়।<br />শুনিয়া শুনিয়া পথে অমনি পলায়।।<br />প্রত্যেক কহিলে হয় পুস্তক বিস্তর।<br />তিন কোটি রাজা গেল মিথিলা নগর।।<br />
ধনুক তুলিতে না পারিল কোন জন।<br />লঙ্কায় থাকিয়া শুনে লঙ্কার রাবণ।।<br />অকম্পন প্রহস্ত মারীচ মহোদর।<br />চারি পাত্র লয়ে রথে চড়ে লঙ্কেশ্বর।।<br />আইল সকলে তারা মিথিলা ভুবন।<br />জনক শুনিল রাবণের আগমন।।<br />জনক বলেন, শুন পাত্র মিত্রগণ।<br />রাবণ আইল আজি হইবে কেমন।।<br />স্বেচ্ছাতে বিবাহ যদি না দিব রাবণে।<br />
কাড়িয়া লইবে সীতা রাখে কোন্ জনে।।<br />চলিল জনক রাজা রাবণে আনিতে।<br />দেখিয়া রাবণ রাজা লাগিল হাসিতে।।<br />প্রহস্ত ডাকিয়া বলে রাবণ রাজারে।<br />জনক আইল দেখ লইতে তোমারে।।<br />দেয়িখা রাবণ তারে ভূমিতলে উলি।<br />দুই বাহু পসারিয়া করে কোলাকুলি।।<br />বসাইল রাবণ্যেরে দিব্য সিংহাসনে।<br />মিষ্টালাপ করিলেন বসিয়া দুজনে।।<br />জনক বলেন আজি সফল জীবন।<br />
কোন্ কার্য্যে মহাশয় তব আগমন।।<br />দশানন বলে রাজা তব কন্যা সীতা।<br />আমারে করহ দন আমি সে গ্রহীতা।।<br />জনক বলেন ইহা সৌভাগ্য লক্ষণ।<br />তোমা বিনা পাত্র আর আছে কোন্ জন।।<br />আনিলেন ভৃগুরাম ধনু একখান।<br />হেন বীর নাহি যে তাহাতে দেয় টান।।<br />তুলিয়া ধনুকখান ভাঙ্গ গিয়া তুমি।<br />ধনুকের ঘরে সীতা সমর্পিব আমি।।<br />শুনিয়া সে দশমুখে হাসিল রাবণ।<br />
আমার সাক্ষাতে বল ধনুক বিক্রম।।<br />কৈলাস তুলেছি আমি পর্ব্বত মন্দর।<br />তাহাকে জিনিয়া কি ধনুক হবে ভার।।<br />আগে সীতা আনিয়া আমারে কর দান।<br />যাত্রাকালে ভাঙ্গিয়া যাইব ধনুখান।।<br />জনক বলেন কর প্রতিজ্ঞা পূরণ।<br />দেখুক সকল লোক ধনুক-ভঙ্গন।।<br />প্রহস্ত বলেন শুন রাজা দশানন।<br />যার যে প্রতিজ্ঞা ভঙ্গ না কর কখন।।<br />ধনুক ভাঙ্গিলে রাজা জানকীর দিবে।<br />ইচ্ছাধীনে নাহি দেয় বলে কাড়ি লবে।।<br />দশমুখ বলে মামা রাখি তব কথা।<br />ধনুক ভাঙ্গিলে যেন না হয় অন্যথা।।<br />অহঙ্কার করিয়া চলিল লঙ্কেশ্বর।<br />দেখাইতে চলিল জনক নৃপবর।।<br />শুনিয়া ধাইল সবে মিথিলা নগর।<br />সবে বলে জানকীর আজি এল বর।।<br />যুবা বৃদ্ধ শিশু এক নাহি রহে ঘরে।<br />কৌতুক দেখিতে গেল রাজার মন্দিরে।।<br />একাশী যোজন ঘর অতি দীর্ঘতর।<br />
একাদশ যোজন তাহার পরিসর।।<br />ধনুক পড়িয়া আছে তাহার ভিতরে।<br />আসিয়া রাবণ রাজা দাণ্ডাইল দ্বারে।।<br />দ্বারেতে দাঁড়ায়ে বীর উকি দিয়া চায়।<br />দেখিয়া দুর্জ্জয় ধনু অন্তরে ডরায়।।<br />মনে ভাবে আমার ঘুচিল জারিজুরি।<br />যে দেখি ধনুকখানি পারি কি না পারি।।<br />অন্তরে আতঙ্ক অতি মুকে আস্ফালন।<br />ধনুক তুলিতে যায় বীর দশানন।।<br />আঁটিয়া কাপড় বীর বান্ধিল কাঁকালে।<br />কুড়ি হস্তে ধরিল সে ধনু মহাবলে।।<br />আঁকড়ি করিয়া সে ধনুকখান টানে।<br />
তুলিতে না পারে আর চায় চারিপানে।।<br />নাকে হাত দিয়া বলে কি করি উপায়।<br />কি হইবে মামা ধুন তুলা নাহি যায়।।<br />প্রহস্ত বলিল শুন রাজা লঙ্কেশ্বর।<br />লোক হাসাইলা আসি মিথিলা নগর।।<br />চিন্তা না করিহ তুমি না করিহ ডর।<br />গাত্রে বল করি আর একবার ধর।।<br />পুনশ্চ ধনুকখান টানাটানি করে।<br />তথাপি ধনুকখান নাড়িতে না পারে।।<br />দশগ্রীব বলে ধনু নাড়িতে না পারি।<br />
প্রাণ যায় মামা, তবু তুলিতে না পারি।।<br />কৈলাস তুলিনু মামা পর্ব্বত মন্দর।<br />তাহারে জিনিয়া মামা ধনুকের ভার।।<br />এই যুক্তি মামা গো তোমার ঠাঁই মাগি।<br />সবাই মিলিয়া তুলি ধনুখান ভাঙ্গি।।<br />প্রহস্ত বলিল শুন বীর দশানন।<br />তবেত সীতার বর হবে কোন্ জন।।<br />পার বা না পার আর একবার টান।<br />যাক প্রাণ রাখ মান, এই বাক্য মান।।<br />রাবণ বলিল মামা শুন মোর বাণী।<br />
তুলিতে না পারি শীঘ্র রথ আন তুমি।।<br />ঈষৎ হাসিয়া বলে প্রহস্ত তাহারে।<br />রথ লয়ে এই আমি রহিলাম দ্বারে।।<br />আরবার রাবণ ধনুকখান টানে।<br />তুলিতে না পারে, চায় প্রহস্তের পানে।।<br />কাঁকালেতে হাত দিয়া আকাশ নিরখে।<br />মনে ভাবে পাছে আসি ইন্দ্র বেটা দেখে।।<br />বুঝিয়া প্রহস্ত রথ দিল যোগাইয়া।<br />
লাফ দিয়া রথে উঠে ধনুকে এড়িয়া।।<br />পলাইয়া চলিল লঙ্কার অধিকারী।<br />সকল বালক দেয় তারে টিটকারী।।<br />লঙ্কায় শঙ্কায় গেল লঙ্কার রাবণ।<br />আকাশে থাকিয়া দেখে যত দেবগণ।।<br />শ্রীলক্ষ্মীপতির লক্ষ্মী লবে কোন্ জন।<br />তুলিবেন ধনুক কেবল নারায়ণ।।<br />কৃত্তিবাস পণ্ডিতের কি কহিব শিক্ষা।<br />আদিকাণ্ড গাইল সীতার হৈল রক্ষা।।</p>