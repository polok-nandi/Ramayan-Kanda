<h2>১০. সগরের অশ্বমেধ যজ্ঞারম্ভ ও বংশনামের বিবরণ</h2>
<p>একদিন সগর ভাবিয়া মনে মনে।<br />অশ্বমেধ-যজ্ঞ করে অযোধ্যা-ভবনে।।<br />কত পুত্রে রাখে রাজা স্বর্গের উপর।<br />কতেক রাখিল লয়ে পাতাল ভিতর।।<br />পৃথিবীর রাজা যত মম নামে কাঁপে।<br />
মম বংশজাত যত তিনলোকে ব্যাপে।।<br />এতেক ভাবিয়া যজ্ঞ কৈল আরম্ভণ।<br />তুরঙ্গ রাখিতে দিল যতেক নন্দন।।<br />বাপের আগেতে তারা করিল উত্তর।<br />ঘোড়া সহ যাব ষাটি হাজার সোদর।।<br />
পুত্র-বাক্য শুনিয়া সগর বলে তায়।<br />আনিতে পারিলে ঘোড়া যজ্ঞ হবে সায়।।<br />ইন্দ্রের সহিত মোর হইল বিবাদ।<br />
এই যজ্ঞে কত শত হইবে প্রমাদ।।<br />যজ্ঞাশ্ব রাখিতে যায় সগর-নন্দন।<br />শুনিয়া হইল ইন্দ্র বড় ভীত মন।<br />বলেন বাসব, ব্রহ্মা কোন্ যুক্তি করি।<br />বিরিঞ্চি বলেন, তুমি ঘোড়া কর চুরি।।<br />
দিনে দুই প্রহরে হইল নিশাপ্রায়।<br />ঘোড়া চুরি করি ইন্দ্র পাতালে পলায়।।<br />তপস্যা করেন মুনি কপিল যেখানে।<br />
ঘোড়া লৈয়া রাখিল তাঁহার বিদ্যমানে।।<br />যোগেতে আছেন মুনি কেহ নাহি কাছে।<br />ইন্দ্র ঘোড়া বান্ধিয়া গেলেন তাঁর পাছে।।<br />
অন্ধকার বৃষ্টি সব ঘুচিল যখন।<br />ঘোড়া হারাইল বলে সগর-নন্দন।।<br />চাহিয়া না পাইলেক পৃথিবী-মণ্ডলে।<br />পৃথিবী খুঁজিয়া তারা চলিল পাতালে।।<br />ভাই ষাটি হাজার কোদালি হাতে ধরে।<br />চারি ক্রোশ একেক কোদালি পরিসরে।।<br />ক্রোধ করি যেই ধরে কোদালির মুষ্টে।<br />
এক চোটে ভেজায় পাতাল কূর্ম্মপৃষ্ঠে।।<br />চারিদণ্ডে খুঁজিলেক সে চারি সাগর।<br />সাগর খুঁজিয়া গেল পাতাল ভিতর।।<br />পূর্ব্ব ও দক্ষিণ দিক্ তার মধ্যখানে।<br />ঘোড়া বান্ধা দেখিল কপিল বিদ্যমানে।।<br />
ডাকাডাকি করিয়া কহিল সব ভাই।<br />ঘোড়াচোরে দেখিতে পাইনু এই ঠাঁই।।<br />মুনির গায়েতে মারে কোদাশীর পাশী।<br />ধ্যান ভঙ্গ হইয়া চাহেন মহাঋষি।।<br />ক্রোধেতে নয়নে অগ্নি ঝরে রাশি রাশি।<br />পুড়ে ষাটি হাজার হইল ভস্মরাশি।।<br />এককালে ক্ষয় হৈল সগর-নন্দন।<br />আদিকাণ্ড গান কৃত্তিবাস বিচক্ষণ।।</p>