<h2>০৩. ব্রহ্মা কর্ত্তৃক রত্নাকরের বাল্মীকি নামকরণ ও রামায়ণ রচনা করণে বরদান</h2>
<p>ব্রহ্মা বলেন শুন নারদ তপোধন।<br />যে কহিল মিথ্যা নহে শিবের বচন।।<br />রাম নাম ব্রহ্মা স্থানে পেয়ে রত্নাকর।<br />
সেই নাম জপে ষাটি হাজার বৎসর।।<br />এক নাম জপে এক স্থানে একাসনে।<br />সর্ব্বাঙ্গ খাইল বল্মীকের কীটগণে।।<br />
মাংস খেয়ে পিণ্ড তার, করিল সোসর।<br />হইল কণ্টক কুশ তাহার উপর।।<br />খাইল সকল মাংস অস্থিমাত্র থাকে।<br />বল্মীকের মধ্যে মুনি রামনাম ডাকে।।<br />ব্রহ্মার মুহূর্ত্তে ষাটি হাজার বৎসর।<br />
পুনঃ আইলেন ব্রহ্মা যথা মুনিবর।।<br />সেখানে আসিয়া ব্রহ্মা চতুর্দ্দিকে চায়।<br />মনুষ্য নাহিক কিন্তু রামনাম হয়।।<br />
রামনাম শুনে মাত্র পিণ্ডের ভিতর।<br />জানিল ইহার মধ্যে আছে মুনিবর।।<br />আজ্ঞা করিলেন ব্রহ্মা ডাকি পুরন্দরে ।<br />
সাত দিন বৃষ্টি কর পিণ্ডের উপরে।।<br />বৃষ্টিতে মৃত্তিকা গেল গলিয়া সকল।<br />কেবল দেখিল অস্থি আছে অবিকল।।<br />
সৃষ্টিকর্ত্তা করিলেন তাহারে আহ্বান।<br />পাইয়া চৈতন্য মুনি উঠিয়া দাঁড়ান।।<br />ব্রহ্মারে কহিল মুনি করিয়া প্রণাম।<br />মোরে মুক্ত কৈলে তুমি দিয়া রামনাম।।<br />ব্রহ্মা বলে তব নাম রত্নাকর ছিল।<br />
আজি হৈতে তব নাম কাল্মীকি হইল।।<br />বল্মীকেতে ছিলা যেই তেঁই এ বিধান।<br />সাতকাণ্ড কর গিয়া রামের পুরাণ।।<br />যেই রামনাম হৈতে হইলা পবিত্র।<br />সেই গ্রন্থ রচ গিয়া রামের চরিত্র।।<br />যোড়হাতে বলে মুনি ব্রহ্মা বিদ্যমান।<br />কেমন হইবে গ্রন্থ কেমন পুরাণ।।<br />
কেমন কবিতা ছন্দ আমি নাহি জানি।<br />শুনিয়া বিধাতা তারে কহেন আপনি।।<br />সরস্বতী রহিলেন তোমার জিহ্বাতে।<br />হইবে কবিতা রাশি তোমার মুখেতে।।<br />শ্লোক ছন্দে তুমি যেবা করিবে পুরাণ।<br />জন্মিয়া সে সব কর্ম্ম করিবেন রাম।।<br />এত বলি ব্রহ্মা গেল আপন ভুবন।<br />আদিকাণ্ড গান কৃত্তিবাস বিচক্ষণ।।</p>
<!-- Comments are visible in the HTML source only -->