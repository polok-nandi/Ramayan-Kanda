<h2>২৩. অজ রাজার বিবাহ ও দশরথের জন্ম-বিবরণ</h2>
<p>রঘু রাজ্য করে দশ হাজার বৎসর।<br />অজ নামে তনয় তাঁহার মনোহর।।<br />পুত্রের দেখিয়া রাজা প্রথম যৌবন।<br />পুত্রে রাজ্য দিয়া গেল বৈকুণ্ঠ-ভুবন।।<br />অজের সমান রাজা নাহিক সংসারে।<br />পুত্রের সমান পালে সমস্ত প্রজারে।।<br />মাথর রাজার কন্যা ইন্দুমতী নাম।<br />পরমা সুন্দরী সেই লাবণ্যের ধাম।।<br />ইচ্ছাবতী হইতে কন্যার গেল মন।<br />কহিল পিতার অগ্রে না করি গোপন।।<br />স্বয়ম্বরা হইতে আমার আছে মন।<br />সকল রাজারে আন কির নিমন্ত্রণ।।<br />যত যত মহারাজ পৃথিবীতে বৈসে।<br />মাথরের নিমন্ত্রণে সকলে আইলে।।<br />শুনিয়া এতেক বাণী, তখনি রাজন।<br />
ভাটগণে চতুর্দ্দিকে করিল প্রেরণ।।<br />স্বয়ম্বরা হবে কন্যা, রূপসী পরমা।<br />ভাষায় প্রকাশি তার না মিলে উপমা।।<br />হেন রত্নে যেই জন কর অকিঞ্চন।<br />ত্বরায় করহ যাত্রা মাথর-ভবন।।<br />শুনিয়া ভাটের কথা পরম উল্লাসী।<br />পাইবারে সেই কন্যা সকলে প্রয়াসী।।<br />হেথায় মাথর-রাজ করিল শোভন।<br />স্বয়ম্বর-সভা যেন স্বরগ ভুবন।।<br />রাজার তনয় যত আসিতে লাগিল।<br />রাজা মহারাজ কত সভায় আসিল।।<br />
প্রথম যৌবন কিবা দেখিতে সুন্দর।<br />সকলে আইল কেহ না রহিল ঘর।।<br />অযোধ্যা হইতে হৈল অজের গমন।<br />সভামধ্যে অজ গিয়া বসিল তখন।।<br />পশুর মধ্যেতে যেন বসিল কেশরী।<br />বসিল সকল রাজা অজ মধ্যে করি।।<br />রঘুর তনয় অজ দিলীপের নাতি।<br />
পৃথিবী-মণ্ডলে যাঁর এক দণ্ডছাতি।।<br />প্রত্যেকে কহিতে নাম হইবে বিস্তর।<br />যত সব রাজা এল মাথরের ঘর।।<br />বসিল করিয়া সভা যত নৃপগণ।<br />তখন মাথর রাজা করে নিবেদন।।<br />
এক কন্যা দানযোগ্যা আছে মম ঘরে।<br />আজ্ঞা কর সেই কন্যা আনি স্বয়ম্বরে।।<br />পরিণামে দ্বন্দ্ব যেন না হয় ঘটন।<br />তবে শীঘ্র আনি কন্যা এই নিবেদন।।<br />মম কন্যা বরমাল্য দিবেক যাঁহারে।<br />সবারে বিদায় দিয়া রাখিব তাঁহারে।।<br />ভাল ভাল কহিল সকল নৃপগণ।<br />
শীঘ্র ইন্দুমতী আন করিয়া সাজন।।<br />হেথা যত সখীগণ, করিছে সাজন।<br />কত মত বেশ করে করিয়া যতন।।<br />কেশ আঁচড়িয়া তার বান্ধিল কুন্তল।<br />বিবিধ পুষ্পের মালা করে ঝলমল।।<br />কপালে সিন্দুর দিল, নয়নে কজ্জল।<br />চন্দ্রের সমান রূপ অতীব বিমল।।<br />ভালেতে অলকা দিল নাকেতে বেশর।<br />বিদ্যুৎবরণী বামা রূপের আকর।।<br />সুচিত্র বিচিত্র পরে পায়েতে পাশুলি।<br />বিধাতা গড়েছে যেন কনক পুত্তলী।।<br />
সহচরীগণ সঙ্গে চলিল ঘেরিয়া।<br />মত্ত মজ-গতি রামা চলিল সাজিয়া।।<br />যেই জন করে ইন্দুমতী নিরীক্ষণ।<br />রূপের মোহেতে হরে তাহার চেতন।।<br />চেতন পাইয়া উঠি বলে নৃপগণ।<br />এ কন্যা যে পাবে তার সার্থক জীবন।।<br />কেহ বলে কন্যা মোরে করে নিরীক্ষণ।<br />কেহ বলে কন্যার আমাতে আছে মন।।<br />যারে পাছু করি কন্যা করয়ে গমন।<br />ভূমিতে পড়িয়া সেই যুড়িল রোদন।।<br />কেহ বলে মম সম কে আছে সুন্দর।<br />আমারে উপেক্ষা করি কোথা পাবে বর।।<br />কন্যা কি কুৎসিত রূপ দেখিল আমারে।<br />
আমারে এড়িয়া সে ভজিবে কোন্ বরে।।<br />একে একে দেখিয়া যতেক রাজগণ।<br />অজের নিকটে আসি দিল দরশন।।<br />ধন পাইলে তুষ্ট যেন দরিদ্রের মতি।<br />গলে মাল্য দিয়া বলে তুমি মম পতি।।<br />বরমাল্য দিয়া যদি কন্যা ঘরে গেল।<br />লজ্জিত হইয়া যত রাজা পলাইল।।<br />বনেতে আসিয়া সবে হয়ে এক মতি।<br />অজকে মারিতে যুক্তি করিল ভূপতি।।<br />এক্ষণে সবাই থাকি বনে লুকাইয়া।<br />অজে মারি ইন্দুমতী লইব কাড়িয়া।।<br />লুকাইয়া বনে তারা রহে স্থানে স্থান।<br />হেথায় মাথর রাজা করে কন্যাদান।।<br />
কন্যাদান করে রাজা করিয়া কৌতুক।<br />নানা রত্ন অশ্ব হস্তী দিলেন যৌতুক।।<br />তিন দিন ছিল রাজা মাথরের ঘরে।<br />আর দিন যান রাজা অযোধ্যা-নগরে।।<br />ইন্দুমতী সহ রথে করি আরোহণ।<br />কত সেনা সঙ্গে রঙ্গে চলে অগণন।।<br />নিদ্রায় কাতর রাজা চলিতেছে রথ।<br />সেইকালে রাজগণ আগুলিল পথ।।<br />মার মার বলি সবে আগুলিল তথা।<br />ইন্দুমতী দেখিয়া করিল হেঁটমাথা।।<br />নিদ্রাতে বিহ্বল পতি জাগান কেমনে।<br />
হুঙ্কার ছাড়িছে আসি যত রাজগণে।।<br />কেমনে বাঁচাবে স্বামী কান্দে ইন্দুমতী।<br />সে ক্রন্দনে জাগিলেক অজ মহারথী।।<br />চতুর্দ্দিকে চাহি হেরে রাজা অগণন।<br />বেড়িয়া তাঁহারে সবে করে আস্ফালন।।<br />রাজগণ ডাকে, তাহে ভীত নহে মন।<br />মলিন দেখিল ইন্দুমতীর বদন।।<br />ইন্দুমতী বলে, নাথ কি ভাব এখন।<br />দেখনা তোমাকে ঘেরিলেক নৃপগণ।।<br />তিন কোটি রাজা আছে পথ আগুলিয়া।<br />আমায় কাড়িয়া লবে তোমারে মারিয়া।।<br />অজ বলে প্রসন্ন করহ প্রিয়ে মুখ।<br />এক বাণে সবে মারি দেখহ কৌতুক।।<br />এক বাণ বিনা যদি দুই বাণ মারি।<br />রঘুর দোহাই তবে বৃথা অস্ত্র ধরি।।<br />এত বলি ধনু লৈয়া দাণ্ডাইল রথে।<br />অজে দেখি রাজগণ লাগিল গর্জ্জিতে।।<br />তিন কোটি ভূপতির করি তৃণজ্ঞান।<br />
এড়িলেন অজ সে গান্ধর্ব্ব নামে বাণ।।<br />এক বাণে গন্ধর্ব্ব হইল তিন কোটি।<br />আপনা আপনি মরে, করে কাটাকাটি।।<br />গান্ধর্ব্ব বাণেতে রণে নাহি যায় আঁটা।<br />এক বাণে তিন কোটি রাজা গেল কাটা।।<br />তিন কোটি রাজা সেই যুদ্ধেতে মারিয়া।<br />অযোধ্যাতে গেল অজ ইন্দুমতী লৈয়া।।<br />
অজ রাজা তনু তার প্রাণ ইন্দুমতী।<br />হইলেন কিছুকাল পরে গর্ভবতী।।<br />দশ মাস গর্ভ হৈল প্রসব সময়।<br />হইল তনয় যেন চন্দ্রের উদয়।।<br />রূপে গুণে দেখি যেন অভিনব কাম।<br />দশরথ বলিয়া রাখিল তার নাম।।<br />আমি দশরথের কি কব গুণগ্রাম।<br />যাঁর পুত্র হইলেন আপনি শ্রীরাম।।<br />কৃত্তিবাস পণ্ডিত কবিত্বে বিচক্ষণ।<br />গান দশরথের উৎপত্তি বিবরণ।।</p>