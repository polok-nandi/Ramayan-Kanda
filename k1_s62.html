<h2>৬২. পরশুরামের শর শ্রীরামের প্রাপ্ত হওন ও পরশুরামের দর্পচূর্ণ</h2>
<p>প্রভাত হইল রাত্রি উদিত তপন।<br />সভা করি বসিলেন যত বন্ধুগণ।।<br />বাজিল আনন্দবাদ্য জনক-ভুবন।<br />বিদায় মাগেন গিয়া বশিষ্ঠ ব্রাহ্মণ।।<br />জনক বলেন অতি হইয়া কাতর।<br />রাম সীতা রাখি যাও একটি বৎসর।।<br />হাসিয়া বলেন তবে অজের নন্দন।<br />শরীর লইয়া যাব রাখিয়া জীবন।।<br />বলেন জনক রাজা শুন হে রাজন।<br />সকলে আমার ঘরে করিবে ভোজন।।<br />ভাল ভাল বলিয়া দিলেন অনুমতি।<br />
আয়োজন করিলেন জনক ভূপতি।।<br />রাজা রাণী ঘরে গিয়া দেখেন রন্ধন।<br />সুক্ষ্ম অন্ন সহ তার পঞ্চাশ ব্যঞ্জন।।<br />স্নান করি আসিয়া সকল প্রজাগণ।<br />আনন্দিত হৈয়া সবে করেন ভোজন।।<br />
ভোজন করেন রাম পরম হরিষে।<br />দধি দুগ্ধ দিল রাজা ভোজনাবশেষে।।<br />সুতৃপ্ত হইয়া রাম করে আচমন।<br />কর্পূর তাম্বুলে করে মুখের শোধন।।<br />সে রাত্রি থাকেন রাম তথা পূর্ব্ববৎ।<br />প্রাতঃকালে বিদায় মাগেন দশরথ।।<br />রাম সীতা চতুর্দ্দোলে করি আরোহণ।<br />
দীন দ্বিজ দুঃখীরে করেন বিতরণ।।<br />দিব্য বস্ত্র পরিধান, মাথায় টোপর।<br />দূর্ব্বাদলশ্যাম রাম হাতে ধনুঃশর।।<br />পরে তিন ভ্রাতা চাপিলেন চতুর্দ্দোলে।<br />পরম আনন্দে রাজা অযোধ্যায় চলে।।<br />দেবরথে চড়িলেন বশিষ্ঠ ব্রাহ্মণ।<br />কিন্তু চতুর্দ্দিকে রাজা দেখে অলক্ষণ।।<br />রাজা বলিলেন শুন বশিষ্ঠ ব্রাহ্মণ।<br />চারিদিকে দেখি কেন এত অলক্ষণ।।<br />
কি জানি কেমন হবে বিপদ ঘটন।<br />বশিষ্ঠ বলেন শুন অজের নন্দন।।<br />চারিদকে চারি পুত্র দেখে বিদ্যমান।<br />কে করিতে পারে তব অশুভ বিধান।।<br />বাজনার মহাশব্দ উঠিল আকাশ।<br />পরশুরামের চিত্তে লাগিল তরাস।।<br />মিথিলাতে শুনি কেন বাদ্যের বাজন।<br />সীতাকে বিবাহ করে বুঝি কোন্ জন।।<br />মনে মনে যুক্তি করে সেথা মুনিবর।<br />
হেথা রাজা বিদায় করেন কন্যা-বর।।<br />লক্ষ লক্ষ চুম্ব দিয়া বদনকমলে।<br />জনক করিয়া কোলে জানকীরে বলে।।<br />করিলাম বহু দুঃখে তোমাকে পালন।<br />বারেক মিথিলা বলি করিও স্মরণ।।<br />শ্বশুর শাশুড়ী প্রতি রাখিও সুমতি।<br />রাগ দ্বেষ অসূয়া না কর কার প্রতি।।<br />
সুখ দুঃখ না ভাবিও যা আছে কপালে।<br />স্বামীসেবা সীতা না ছাড়িহ কোন কালে।।<br />ঝিয়ারী বহুরী যত আসিয়া তখন।<br />গলায় ধরিয়া সবে যুড়িল ক্রন্দন।।<br />আমা সবা এড়িয়া কি চলিলা জানকী।<br />আর কি হইবে দেখা সীতা চন্দ্রমুখী।।<br />রাম সীতা বিদায় করিলেন জনক।<br />দ্বিজেরে দিলেন দান সহস্র সংখ্যক।।<br />হেনকালে জামদগ্ন্য হাতেতে কুঠার।<br />রহ রহ বলিয়া ডাকিছে বার বার।।<br />খড়্গ চর্ম্ম ধনুঃশর শরীরে গ্রথিত।<br />
ভীমবেশে ভার্গব হইল উপস্থিত।।<br />মহাভয়ানক বেশ দেখিয়া মুনির।<br />দশরথ ভূপতির কম্পিত শরীর।।<br />এক হাতে ধরি রামে অপরে লক্ষ্মণে।<br />মুনির চরণে রাজা দিল সেইক্ষণে।।<br />মুনি বলে, দশরথ বলি হে তোমারে।<br />ধনুক ভাঙ্গিল কেবা জনকের ঘরে।।<br />দশরথ কহেন আমার পুত্র রাম।<br />গুণ দিতে ধনুকে ভাঙ্গিল ধনুখান।।<br />মহাকোপে জ্বলিয়া বলেন ভৃগুরাম।<br />মমসম করি রাখিয়াছে পুত্র নাম।।<br />
আমি ত পরশুরাম বিদিত ভূতলে।<br />হেন জন আছে কে যে রামনাম বলে।।<br />এ কথা শুনিয়া রাম বলেন বচন।<br />দোষ ক্ষমা কর প্রভু তপস্বী ব্রাহ্মণ।।<br />বলেন পরশুরাম আরক্ত নয়ন।<br />তুচ্ছজ্ঞান কর দেখি তপস্বী ব্রাহ্মণ।।<br />নিঃক্ষত্রিয় ভূমি করি তনি সপ্তবার।<br />রক্তে নদী বহাইল আমার কুঠার।।<br />সমস্ত পৃথিবী করি কশ্যপের দান।<br />তপস্বী ব্রাহ্মণ বলি কর অপমান।।<br />আমার গুরুর ধনু ভাঙ্গিলেক যেই।<br />তাহাকে বধিয়া তার প্রতিফল দেই।।<br />ভূপতি বলেন ভয়ে কম্পিত শরীর।<br />
বালকের অপরাধ ক্ষম মহাবীর।।<br />রুষিয়া কহেন শক্ত সুমিত্রা কুমার।<br />কথায় কি ফল, কর বীরের আচার।।<br />ক্ষত্রিয় বিনাশ তুমি করেছ যখন।<br />তখন না জন্মেছিল শ্রীরাম লক্ষ্মণ।।<br />এতেক বলিল যদি সুমিত্রা-নন্দন।<br />কূপিত পরশুরাম কহেন বচন।।<br />জীর্ণ ধনু ভাঙ্গিয়া যে দেখাইলা গুণ।<br />আমার ধনুকে রাম দেহ দেখি গুণ।।<br />
এতেক কহিয়া ধনু দিলেন তখন।<br />জানকী ভাবেন নম্র করিয়া বদন।।<br />একবার ধনুক ভাঙ্গিয়া অকস্মাৎ।<br />করিলেন আমারে বিবাহ রঘুনাথ।।<br />আরবার ধনুক আনিল ভৃগুমুনি।<br />না জানি হইবে মোর কতেক সতিনী।।<br />ধনুখান ভৃগুরাম দিল বড় দাপে।<br />মরে ত মরুক রাম ধনুকের চাপে।।<br />ধনুক দেখিয়া অতি প্রসন্ন অন্তরে।<br />হাসিয়া ধরেন রাম ধনু বাম করে।।<br />শ্রীরাম বলেন, হে লক্ষ্মণ ধনুর্দ্ধার।<br />এ ধনুকের গরিমা করেন মুনিবর।।<br />শ্রীরাম বলেন শুন ওহে বীরবর।<br />ধনু যদি দিলে, তবে দেহ এক শর।।<br />সুবুদ্ধি পরশুরামে কুবুদ্ধি লাগিল।<br />
তখন রামের হাতে মুনি শর দিল।।<br />আপনার তেজ রাম সকল হরিল।<br />আপনার তেজ রাম লইল যখন।।<br />হইল মুনির পুত্র সামান্য ব্রাহ্মণ।<br />শ্রীরাম বলেন, শুন মুনির নন্দন।।<br />ধনুকেতে গুণ দিব কিসের কারণ।।<br />তোমার ধনুকে যদি গুণ দিতে পরি।<br />তোমার ধনুক বাণে তোমার সংহারি।।<br />লক্ষ্মণেরে জিজ্ঞাসা করেন রাম শেষে।<br />ধনুকেতে গুণ দিই মুনির আদেশে।।<br />লক্ষ্মণ বলেন, শুন জ্যেষ্ঠ মহাশয়।<br />ধনুকেতে গুণ দিয়া দূর কর ভয়।।<br />এ কথা শুনিয়া রাম হাসিয়া কৌতুকে।<br />ধনু নোঙাইয়া গুণ দিলেন ধনুকে।।<br />ধনুক-টঙ্কার গিয়া লাগিল গগন।<br />
পাতালে বাসুকি কাঁপে স্বর্গে দেবগণ।।<br />পাতালে বাসুকি বলে দেব রঘুবীর।<br />ধনুখান তোল, মোর বুক হোক্ স্থির।।<br />লক্ষ্মণ বলেন, শুন অগ্রজ শ্রীরাম।<br />ধনুখান তোল যে বাসুকি পায় ত্রাণ।।<br />এই কথা শুনিয়া হাসিয়া রঘুনাথ।<br />তুলিলেন সেই ধনু সবার সাক্ষাৎ।।<br />শ্রীরাম বলেন, শুন মুনির নন্দন।<br />তোমারে না মারি ব্রহ্মবধের কারণ।।<br />অব্যর্থ আমার বাণ হইবে কেমন।<br />স্বর্গরোধ করি কিম্বা পাতাল ভুবন।।<br />যে আজ্ঞা বলিয়া বলে মুনির নন্দন।<br />চিনিলাম তোমারে যে তুমি নারায়ণ।।<br />ধর্ম্ম দ্বারা স্বর্গ পায় নাহি হয় আন।<br />স্বর্গপথ রুদ্ধ কর দেব ভগবান।।<br />এক শর মারিলেন না করিয়া ক্রোধ।<br />পরশুরামের করে স্বর্গপথ রোধ।।<br />
শ্রীরামেরে স্তুতি করে শ্রীপরশুরাম।<br />তপস্যা করিতে মুনি যান নিত্যধাম।।<br />দশরথ পাইলেন যেন হারাধন।<br />আনন্দিত তেমনি হইল তাঁর মন।।<br />পুত্র পুত্র বলিয়া করেন রামে কোলে।<br />লক্ষ লক্ষ চুম্ব দেন বদনকমলে।।<br />ভূপতি বলে, শুন বশিষ্ঠ ব্রাহ্মণ।<br />বাজনায় আর কিছু নাহি প্রয়োজন।।<br />চতুর্দ্দোলে শ্রীরাম করেন আরোহণ।<br />অযোধ্যায় দ্রুততর করেন গমন।।<br />সিদ্ধাশ্রমে শ্রীরাম দিলেন দরশন।<br />প্রণাম করেন সবে মুনির চরণ।।<br />মুনিপত্নী আইল শ্রীরামে দেখিবারে।<br />রামসীতা দেখে তাঁরা হরিষ অন্তরে।।<br />ইহার জননী ধন্যা, ধন্য এঁর পিতা।<br />যেমনি গুণের রাম, তেমনি এ সীতা।।<br />তথা হইতে চলিলেন পরম হরিষে।<br />
উত্তরিল গিয়া সবে আপনার দেশে।।<br />অযোধ্যায় সে শোভা তা বর্ণিতে না পারি।<br />আনন্দ সাগরে মগ্ন বাল বৃদ্ধ নারী।।<br />নানাবর্ণ পতাকা উড়িছে নানা স্থলে।<br />উপরে চাঁদোয়া শোভে গগনমণ্ডলে।।<br />কুলবধূ আর যত প্রজার কুমারী।<br />ঘৃতের প্রদীপ জ্বালে দ্বারে সারি সারি।।<br />সুবর্ণের পূর্ণকুম্ভে দিল আম্রসার।<br />গুবাক কদলী নারিকেল রাখে আর।।<br />গ্রাম প্রদক্ষিণ করে অজের নন্দন।<br />গ্রামের নিকটে গিয়া বাজায় বাজন।।<br />কৌশল্যা কৈকেয়ী আর সুমিত্রা রমণী।<br />
চারি বধূ আনিতে চলিল তিন রাণী।।<br />সঙ্গেতে চলিল রঙ্গে পুরবাসী নারী।<br />সানন্দ সকল পুরী, বাজে তুরী ভেরী।।<br />দেবগণ বরিষণ করে পুষ্পরাশি।<br />জয় দিয়া নাচে সবে আনন্দে উল্লাসি।।<br />চারি বধূ কক্ষে দিল সুবর্ণ-কলসী।<br />ব্যবহার মত কর্ম্ম করে পুরবাসী।।<br />কক্ষে দিল কলসী, মস্তকে দিল ডালা।<br />ছড়াইয়া ফেলে সেইখানে খই কলা।।<br />
শুভক্ষণে রাণীরা দেখিল বধূমুখ।<br />নিরখিয়া চন্দ্রমুখ জুড়াইল বুক।।<br />নানাবিধ যৌতুক দিলেন সর্ব্বজন।<br />মণিময় আভরণ বসন ভূসণ।।<br />যৌতুকেতে রাম পান যত অলঙ্কার।<br />তাহাতে হইল পূর্ণ তাঁহার ভাণ্ডার।।<br />পাইলেন সীতাদেবী যতেক যৌতুক।<br />নিজে লক্ষ্মী তিনি, তাঁর এ নহে কৌতুক।।<br />শ্রীরাম লক্ষ্মণ আর ভরত শত্রুঘ্ন।<br />বন্দিলেন গিয়া সবে মায়ের চরণ।।<br />চারি পুত্রে আশীর্ব্বাদ করে রাণীগণ।<br />চিরজীবী হও, পাও বহু পুত্র ধন।।<br />চারি পুত্র লয়ে রাজা সুখী বহুতর।<br />সুখে রাজ্য করে যেন স্বর্গে পুরন্দর।।<br />কৃত্তিবাস রচে গীত অমৃত সমান।<br />এতদূরে আদিকাণ্ড হৈল সমাধান।।</p>
<p><br />আদিকাণ্ড সমাপ্ত।</p>
<!-- Comments are visible in the HTML source only -->