<h2>৫১. জনক রাজার ধনুর্ভঙ্গ পণ</h2>
<p>জিজ্ঞাসিতে লাগিলেন জনক রাজন।<br />কোন্ কার্য্যে মহাশয় হেথা আগমন।।<br />বলেন পরশুরাম, তোমার দুহিতা।<br />সীতা দেহ যদি রাজা করি বিবাহিতা।।<br />জনক বলেন, একি শুনি চমৎকার।<br />
এত কি সৌভাগ্য আছে কপালে সীতার।।<br />সীতার বিবাহকাল হইবে যখন।<br />করা যাবে যুক্তিমত কহিবা যেমন।।<br />ভৃগু বরে তপস্যার করিব গমন।<br />দেখো যেন অন্যমত না হয় রাজন।।<br />
এতেক বলিয়া যদি ভৃগুরাম যান।<br />ভৃগুর চরণ ধরি জনক সুধান।।<br />তোমার সাক্ষাৎ আর পাব কত কালে।<br />কারে দিব কন্যা বল তুমি না আইলে।।<br />বলেন পরশুরাম আমার ধনুক।<br />
রাখি যাই তব স্থানে দেখিবে কৌতুক।।<br />ধনুক তুলিয়া যেবা গুণ দিতে পারে।<br />রহিল আমার আজ্ঞা কন্যা দিও তারে।।<br />এত বলি ভার্গব গেলেন স্থানান্তরে।<br />পড়িয়া রহিল ধনু জনকের ঘরে।।<br />
হরের ধনুক সেই অপূর্ব্ব নির্ম্মাণ।<br />সত্তর যোজন উভে ধনুক প্রমাণ।।<br />যোজন দশেক ধনু আড়ে পরিসর।<br />করিলেন প্রতিজ্ঞা জনক ঋষিবর।।<br />এ ধনুতে গুণ দিতে যে জন পারিবে।<br />
যতন করিয়া কৈল ধনুকের ঘর।<br />একাশী যোজন সেই ঘর দীর্ঘতর।।<br />এগার যোজন দ্বার আড়ে পরিসর।<br />ধনুক পড়িয়া রহে তাহার ভিতর।।<br />সেই ধনুকের কথা গেল দেশে দেশে।<br />আদিকাণ্ড রচিল পণ্ডিত কৃত্তিবাসে।।</p>