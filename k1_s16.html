<h2>১৬. বারাণসীর উৎপত্তি কথন</h2>
<p>মন দিয়া শুন বারাণসীর আখ্যান।<br />বারাণসী তীর্থ যাহে হইল নির্ম্মাণ।।<br />এককালে কাটিলেন হর দ্বিজ মাথা।<br />
ব্রহ্মহত্যা পাপ তাঁর না হয় অন্যথা।।<br />ব্রহ্মহত্যা চাপিলেক গিরিশের স্কন্ধে।<br />কার্ত্তিক গণেশ আর কাত্যায়নী কান্দে।।<br />
গৌরী কন কেন বা কাটিলে বিপ্র-মাথা।<br />ব্রহ্মবধ হইল কে করিবে অন্যথা।।<br />শুনিয়া গৌরীর কথা শিব হাসি ভাষে।<br />
পৃথিবীতে গেল গঙ্গা কত পাপ নাশে।।<br />বৃষভে চাপিয়া তবে শঙ্করী-শঙ্কর।<br />দাণ্ডাইল সুরধুনী-তীরেতে সত্বর।।<br />
কুশাগ্রে করিয়া হর কৈল পরশন।<br />ব্রহ্মহত্যা পাপ তাঁর হৈল মোচন।।<br />ধূর্জ্জটী বলেন দেখ গঙ্গার পরীক্ষা।<br />
পঞ্চক্রোশ যুড়ি হর দেন গণ্ডী রেখা।।<br />সেই পঞ্চক্রোশ তীর্থ নাম বারাণসী।<br />তাহাতে ছাড়িলে তনু শিবলোকে বসি।।<br />
এক রাত্রি গঙ্গা তথা করি অবস্থান।<br />করিলেন ভগীরথ সহিতে প্রস্থান।।<br />আগে যায় ভগীরথ শঙ্খ বাজাইয়া।<br />
জহ্নুর নিকটে গঙ্গা মিলিল আসিয়া।।<br />পাতায় লতায় কৃত জহ্নুমুনির ঘর।<br />গঙ্গাস্রোতে ভেসে যায় দেখিতে দুষ্কর।।<br />চক্ষু মেলিলেন মুনি ভাঙ্গিলেক ধ্যান।<br />গণ্ডূষ করিয়া সব জল করে পান।।<br />
কতদূরে গিয়া ভগীরথ ফিরে চায়।<br />কোথা গেল গঙ্গাদেবী দেখিতে না পায়।।<br />অকস্মাৎ গঙ্গাদেবী দেখিতে না পায়।<br />
দেখে মুনি বটতলে বসি আছে ধ্যানে।।<br />জহুরে জিজ্ঞাসে ভগীরথ বিনয়েতে।<br />অকস্মাৎ গঙ্গা মোর কেবা নিল পথে।।<br />মুনি বলিলেন শুন রাজা ভগীরথ।<br />গঙ্গারে আনিতে তব নাহি ছিল পথ।।<br />
মম ঘর ভাঙ্গে গঙ্গা কেমন মহৎ।<br />নিকটে ব্রহ্মার গিয়া কহ ভগীরথ।।<br />আন গিয়া ব্রহ্মা মম করিতে কি পারে।<br />
গণ্ডূষ করিয়া গঙ্গা রেখেছি উদরে।।<br />মুনির বচন শুনি লাগিল তরাস।<br />আদিকাণ্ড রচিল পণ্ডিত কৃত্তিবাস।।</p>