<h2>০৫. চন্দ্রবংশের উপাখ্যান</h2>
<p>সাগর-মন্থনে চন্দ্র হইল উৎপন্ন।<br />হইল চন্দ্রের পুত্র বধু অতি ধন্য।।<br />পুরুশুচ নামে হৈল তাঁহার নন্দন।<br />
তাঁর পুত্র শতাবর্ত্ত জানে সর্ব্বজন।।<br />স্বর্গ নামে তাঁহার হইল এক সুত।<br />হইল তাহাঁর পুত্র শ্বেত নামযুত।।<br />
নামেতে হইল নিমি তাঁহার নন্দন।<br />নিমিকে প্রশংসা করে যত দেবগণ।।<br />সকলে মিলিয়া তাঁর মথিল শরীর।<br />
তাহাতে জন্মিল পুত্র মিথি নামে বীর।।<br />সেই বসাইল এই মিথিলা নগর।<br />বীরধ্বজ কুশধ্বজ তাঁহার কোঙর।।<br />
সৃষ্টিরক্ষা হেতু ধাতা চিন্তিয়া অন্তরে।<br />করিল লক্ষ্মীর জন্ম জনকের ঘরে।।<br />কৃত্তিবাস পণ্ডিতের কবিত্ব সুন্দর।<br />চন্দ্রবংশ রচনা করিল কবিবর।।</p>