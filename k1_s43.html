<h2>৪৩. ভরত, লক্ষ্মণ ও শত্রুঘ্নের জন্ম-বিবরণ</h2>
<p>এক অংশে জন্ম লইলেন নারায়ণ।<br />শুনিয়া দুঃখিত বড় কৈকেয়ীর মন।।<br />আজ হৈতে কৌশল্যা যে বাড়িল সোহাগে।<br />
মোরে পুত্র কেন বিধি নাহি দিল আগে।।<br />জ্যেষ্ঠপুত্র রাজা হয় সর্ব্বশাস্ত্রে বলে।<br />মোরে পুত্র বিধি আগে কেন নাহি দিলে।।<br />বলিতে বলিতে হৈল গর্ভের বেদন।<br />কৈকেয়ী বলেন কুব্জী গা করে কেমন।।<br />ছিলেন মায়ের গর্ভে করি পদ্মসন।<br />
শুভক্ষণে জন্মিলেন প্রভু নারায়ণ।।<br />কৌশল্যা রাণীর পুত্র যেরূপ লাবণ্য।<br />সেই নাক সেই মুখ কিছু নহে ভিন্ন।।<br />কুব্জী গিয়া জানাইয়া ভূপতির ঘরে।<br />হইল তোমার পুত্র কৈকেয়ী-উদরে।।<br />শুনি দশরথ রাজা আপনা পাসরে।<br />পুত্রমুখ দেখে গিয়া কৈকেয়ীর ঘরে।।<br />পুত্রমুখ দেখে রাজা অতি হৃষ্টমতি।<br />
ধন বিতরণেতে দিলেন অনুমতি।।<br />সুমিত্রার হইলেক গর্ভের বেদন।<br />যমজ উভয় পুত্র প্রসবে তখন।।<br />গৌরবর্ণ হৈল দোঁহে বিষ্ণু-অবতার।<br />সুমিত্রা প্রসব হৈল যমজ কুমার।।<br />যখন যমজ পুত্র প্রসবে সুন্দরী।<br />জয় জয় হুলাহুলি দিল সব নারী।।<br />
দাসী গিয়া দশরথে কহিল গৌরবে।<br />আর দুই পুত্র রাজা সুমিত্রা প্রসবে।।<br />শুনিয়া হইল তাঁর আনন্দ অপার।<br />ব্রাহ্মণেরে লুটাইল সকল ভাণ্ডার।।<br />চলিলেন দশরথ পরম কৌতুক।<br />
তিন ঘরে দেখিলেন চারি পুত্রমুখ।।<br />তিন দণ্ড বেলা হৈল গণকের মেলা।<br />খড়িতে গণিয়া দেখে শুভক্ষণ বেলা।।<br />সূর্য্যবংশে আছে বহু রাজার সুকীর্ত্তি।<br />সবা হৈতে এই পুত্র রাজচক্রবর্ত্তী।।<br />
ইহার কোষ্ঠীর কিবা করিব গণন।<br />এমন লক্ষণে বুঝি প্রভু নারায়ণ।।<br />যেই জন শুনে প্রভু রামের জনম।<br />ধন পুত্র লক্ষ্মী হয়, ভয় পায় যম।।<br />অযোধ্যায় হইল আনন্দ কোলাহল।<br />
ক্ষত্র বৈশ্য শূদ্র সবে করিল মঙ্গল।।<br />গণকে তুষিল রাজা দিয়া নানা ধন।<br />আদিকাণ্ড গান কৃত্তিবাস বিচক্ষণ।।</p>