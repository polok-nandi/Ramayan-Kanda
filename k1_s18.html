<h2>১৮. সগর বংশ উদ্ধার</h2>
<p>কাণ্ডারের প্রতি গঙ্গা মুক্তিপদ দিয়া।<br />গৌড়ের নিকটে গঙ্গা মিলিয়া আসিয়া।।<br />পদ্ম নামে এক মুনি পূর্ব্বমুখে যায়।<br />
ভগীরথ বলি গঙ্গা পশ্চাৎ গোড়ায়।।<br />যোড়হাত করিয়া বলেন ভগীরথ।<br />পূর্ব্বদিক যাইতে আমার নাহি পথ।।<br />পদ্ম মুনি লয়ে গেল নাম পদ্মবতী।<br />ভগীরথ সঙ্গেতে চলিল ভাগীরথী।।<br />
শাপবাণী সুরধুনী দিলেন পদ্মারে।<br />মুক্তপদ যেন নাহি হয তব নীরে।।<br />একবার গেল গঙ্গা ভৈরব-বাহিনী।<br />আরবার ফিরিলেন সাগর-গামিনী।।<br />অজয় গঙ্গার জল হইল দর্শন।<br />
শঙ্খধ্বনি করেন যতেক দেবগণ।।<br />শঙ্খধ্বনি ঘাটে যেবা নর স্নান করে।<br />অযুত বৎসর সেই থাকে স্বর্গপুরে।।<br />নিমেষেতে আইলেন নাম ইন্দ্রেশ্বর।<br />গঙ্গা লয়ে ভগীরথ চলিল সত্বর।।<br />গঙ্গাজলে যথা ইন্দ্র করিলেন স্নান।।<br />ইন্দ্রেশ্বর ঘাটে যেবা নর স্নান করে।<br />
সর্ব্বপাপে মুক্ত হয়ে যায় স্বর্গপুরে।।<br />চলিলেন গঙ্গামাতা করি বড় ত্বরা।<br />মেড়াতলা নাম স্থানে যায় সরিদ্বরা।।<br />মেড়ায় চড়িয়া বৃদ্ধ আইল ব্রাহ্মণ।<br />মেড়াতলা বলি নাম এই সে কারণ।।<br />গঙ্গারে লইয়া যান আনন্দিত হৈয়া।<br />আসিয়া মিলিল গঙ্গা তীর্থ যে নদীয়া।।<br />
সপ্তদ্বীপ মধ্যে আর নবদ্বীপ গ্রাম।<br />এক রাত্রি গঙ্গা তথা করিল বিশ্রাম।।<br />রথে চড়ি ভগীরথ যান আগুয়ান।<br />আসিয়া মিলিলা গঙ্গা সপ্তগ্রাম স্থান।।<br />সপ্তগ্রাম তীর্থ জান প্রয়াগ সমান।<br />সেখান হইতে গঙ্গা করেন প্রয়াণ।।<br />আকনা মহেশ গঙ্গা দক্ষিণ করিয়া।<br />
বিহোরদের ঘাটে গঙ্গা উত্তরিল গিয়া।।<br />গঙ্গা বলিলেন বাপ শুন ভগীরথ।<br />কত দূরে তোমার দেশের আছে পথ।।<br />ভ্রমিতেছি এক বর্ষ তোমার সংহতি।<br />কোথা আছে ভস্মময় সগর-সন্ততি।।<br />
ভগীরথ বলেন মা এই পড়ে মনে।<br />পূর্ব্ব ও দক্ষিণ দিক তার মধ্যস্থানে।।<br />যেইখানে আছিল কপিল মহামুনি।<br />সেইখানে মম বংশ মাতৃমুখে শুনি।।<br />এই কথা যেস্থানে গঙ্গারে রাজা বলে।<br />হইলেন শতমুখী গঙ্গা সেই স্থলে।।<br />
আছিল সগরবংশ ভস্মরাশি হৈয়া।<br />বৈকুণ্ঠে চলিল সবে গঙ্গাজল পাইয়া।।<br />হস্ত তুলি গঙ্গা ভগীরথেরে দেখান।<br />ওই তব বংশ দেখ স্বর্গবাসে যান।।<br />একজন রহিল জলের অধিকারী।<br />আর সব চতুর্ভুজে গেল স্বর্গপুরী।।<br />বংশ মুক্ত হইল দেখিয়া ভগীরথে।<br />
গঙ্গাকে প্রণাম করি লাগিল নাচিতে।।<br />গঙ্গা বলে, দেশে যাও রাজার নন্দন।<br />সাগরের সঙ্গে আমি করিগে মিলন।।<br />মহাতীর্থ হইল সে সাগর-সঙ্গম।<br />তাহাতে যতেক পুণ্য, কে করে কথন।।<br />
যে গঙ্গাসাগরে নর স্নান দান করে।<br />সর্ব্ব পাপে মুক্ত হয়ে যান স্বর্গপুরে।।<br />কৃত্তিবাস পণ্ডিতের কবিত্ব মহৎ।<br />গঙ্গা আনি লোক মুক্ত কৈল ভগীরথ।।</p>