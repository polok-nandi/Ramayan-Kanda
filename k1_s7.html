<h2>০৭. সূর্য্যবংশ নির্ব্বংশ এবং হারীতের অযোধ্যায় রাজ্যাভিষেক</h2>
<p>মান্ধাতার তনয় হইল মুচুকুন্দ।<br />সমর পাইলে তার হৃদয়ে আনন্দ।।<br />তাঁহার তনয় পৃথু নামে নৃপবর।<br />যাঁর রথচক্রে সপ্ত হইল সাগর।।<br />তাঁর পুত্র হইল ইক্ষ্বাকু নরপতি।<br />বশিষ্ঠ নারদে কৈল রথের সারথি।।<br />শতাবর্ত নামে তাঁর হইল কুমার।<br />
আর্যাবর্ত নামে পুত্র হইল তাঁহার।।<br />ভরত তাঁহার পুত্র অতি বলবান।<br />যাহা হৈতে উপজিল ভারত পুরাণ।।<br />জন্মিল তাঁহার পুত্র নামেতে ভূধর।<br />খাণ্ড নামে পুত্র তাঁর মহা ধনুর্ধর।।<br />খাণ্ডের হইল পুত্র দণ্ড নাম ধরে।<br />প্রজার কামিনী কন্যা বলাৎকার করে।।<br />
সব প্রজা কহিলেন রাজার গোচর।<br />তব পুত্র হেতু ছাড়ি অযোধ্যা নগর।।<br />এ কথা শুনিয়া খাণ্ড বিষাদিত মন।<br />পুত্রের বিবাহ রাজা দিল ততক্ষণ।।<br />পরে পাঠাইল রাজা দণ্ডেরে কাননে।<br />প্রবেশ করিল দণ্ড সেই মহাবনে।।<br />কানন মধ্যেতে গিয়া দণ্ড নৃপবর।<br />বসাইল দণ্ডারণ্য বলিয়া নগর।।<br />তাহাতে বসতি করে শুক্র মুনিবর।<br />
পড়িবারে দণ্ড নিত্য যায় তাঁর ঘর।।<br />বিধির নির্বন্ধ দেখ দৈবের ঘটন।<br />কামান্ধ হইয়া দণ্ড হইল নিধন।।<br />এক দিন শুক্র গেল তপস্যা করিতে।<br />হেনকালে দণ্ড রাজা গেলেন পড়িতে।।<br />শুক্রকন্যা অব্জা যায় পুষ্প আহরণে।<br />দণ্ড তাঁর প্রেম ভিক্ষা করয়ে নির্জনে।।<br />
অব্জা বলে শুন রাজা কহি তব ঠাঁই।<br />পিতৃশিষ্য তুমি ত সম্বন্ধে হও ভাই।।<br />বিবাহ করিতে যদি লয় তব মন।<br />পিতা বিদ্যমানে তবে কর নিবেদন।।<br />রাজা বলে এ কথায় স্থির নহে মন।<br />
পাছে বিয়া হবে আগে দেহ আলিঙ্গন।।<br />গুরুকন্যা বলি রাজা না করে বিচার।<br />পুষ্পবাটিকায় তারে করে বলাৎকার।।<br />তপস্যা করিয়া শুক্র মুনি আইল ঘরে।<br />আসন সলিল অব্জা দিল মুনিবরে।।<br />দিনান্তে অভুক্ত মুনি পোড়ে কলেবর।<br />কন্যারে দেখিয়া মুনি কুপিত অন্তর।।<br />মুনি বলে অব্জা কন্যা এ দেখি কেমন।<br />সর্বাঙ্গে তোমার দেখি শৃঙ্গার লক্ষণ।।<br />
লজ্জা ঘুচাইয়া কন্যা কহে তার পাশ।<br />তব শিষ্য দণ্ডরাজা কৈল জাতিনাশ।।<br />এই কথা শুনিয়া কুপিল মুনিবর।<br />দণ্ডক বলিয়া মুনি ডাকিল সত্বর।।<br />পুঁথি কাঁখে করি দণ্ড আসে পড়িবারে।<br />দেখিয়া কুপিয়া মুনি কহিল তাঁহারে।।<br />পড়াইয়া তোমারে যে দিয়াছি চেতন।<br />
তাহার দক্ষিণা ভাল দিলে হে এখন।।<br />এমত কুপুত্র যার জনমে বংশেতে।<br />নির্বংশ হউক খাণ্ড রাজা এ দোষেতে।।<br />কোপদৃষ্টে চাহিল তখন মহাঋষি।<br />রাজ্যশুদ্ধ হইল যে দণ্ড ভস্মরাশি।।<br />
অযোধ্যাতে খাণ্ড রাজা ত্যজিল জীবন।<br />নির্বংশ হইল সূর্যবংশের রাজন।।<br />অযোধ্যাতে হইল রাজা বশিষ্ঠ ব্রাহ্মণ।<br />পুত্রের সমান করি পালে প্রজাগণ।।<br />মুনি বলে জপ তপ সব নষ্ট হৈল।<br />মিছা রাজ্য করি মম জন্ম গোঙাইল।।<br />ধ্যান করি জানিলেন বশিষ্ঠ ব্রাহ্মণ।<br />হইবে অব্জার এক উত্তম নন্দন।।<br />ধ্যানে জানি বশিষ্ঠ কহেন শুক্র প্রতি।<br />
কন্যা পাঠাইয়া দেহ রাজা হবে নাতি।।<br />তথ্য জানি শুক্র মুনি হৈল হৃষ্টমন।<br />কন্যা পাঠাবার সজ্জা করিল তখন।।<br />অব্জারে পাঠান শুক্র অযোধ্যা নগর।<br />অব্জার হইল এক অপূর্ব কোঙর।।<br />হরণে হইল তার নাম যে হারীত।<br />মুনি তারে আশীষ করিল যথোচিত।।<br />
দিনে দিনে বাড়ে শিশু যেন শশধর।<br />ছয় মাস মধ্যে অন্ন দিল মুনিবর।।<br />এক বৎসরের হৈল রাজার কুমার।<br />বসাইল লয়ে সিংহাসনের উপর।।<br />কৃত্তিবাস পণ্ডিতের কবিত্ব গুণগান।<br />আদিকাণ্ডে গাইল দণ্ডক উপাখ্যান।।</p>