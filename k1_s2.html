<h2>০২. রামনামে রত্নাকরের পাপক্ষয়</h2>
<p>মনুষ্য মারিয়া আনি যত ধন আমি।<br />আমার পাপের ভাগী বট কিনা তুমি।।<br />পুত্রের বচন শুনি কহিল চ্যবন।<br />হেন কথা তোমারে কহিল কোন্ জন।।<br />কোন্ শাস্ত্রে শুনিয়াছ কে কহে তোমারে।<br />পুত্রকৃত পাপ কেন লাগিবে পিতারে।।<br />অজ্ঞান বালক তোরে কি কহিব কথা।<br />কভু পিতা পুত্র হয়, পুত্র হয় পিতা।।<br />যখন বালক আমি পিতা ছিনু আমি।<br />এখন বালক আমি পিতা হৈলা তুমি।।<br />যখন বালক ছিলে না ছিল যৌবন।<br />বহু দুঃখ করি তোমা করেছি পালন।।<br />যত করিয়াছি পাপ আপনি সংসারে।<br />সে সব পাপের ভাগ না লাগে তোমারে।।<br />
এবে পিতা হইয়াছ, পুত্রতুল্য আমি।<br />কোন রূপে আমারে পুষিবে নিত্য তুমি।।<br />মনুষ্য মারিতে তোমা বলে কোন্ জন।<br />তোমার পাপের ভাগী হব কি কারণ।।<br />শুনিয়া বাপের বাক্য হেঁট মাথা করে।<br />কান্দিতে কান্দিতে কহে মায়ের গোচর।।<br />সত্য করি আমারে গো কহিবে জননী।<br />আমার পাপের ভাগী নহে কি আপনি।।<br />জননী কহিল ক্রুদ্ধা হইয়া অপার।<br />এক দিবসের ধার কে শোধে আমার।।<br />দশ মাস গর্ভে ধরি পুষেছি তোমারে।<br />তব কৃত পাপ পুত্র না লাগে আমারে।।<br />শুনিয়া মায়ের বাক্য হেঁট কৈল মাথা।<br />পত্নীর নিকটে গিয়া কহে সব কথা।।<br />
জিজ্ঞাসি তোমারে প্রিয়ে সত্য করি কও।<br />আমার পাপের ভাগী হও কি না হও।।<br />শুনিয়া স্বামীর বাক্য কহিছে রমণী।<br />নিবেদন করি প্রভু শুন গুণমণি।।<br />বিধাতা করিল মোরে অর্দ্ধাঙ্গের ভারী।<br />অন্য পাপ নিতে পারি এই পাপ নারি।।<br />যখন করিলা তুমি আমারে গ্রহণ।<br />সর্ব্বদা করিবে মম রক্ষণ পোষণ।।<br />আর যত পাপ পুণ্য ভাল লাগে মোরে।<br />পোষণার্থ পাপ-ভাগ না লাগে আমারে।।<br />মনুষ্য মারিতে কেবা বলিল তোমায়।<br />এইমাত্র জানি তুমি পালিবে আমায়।।<br />শুনিয়া ভার্য্যার কথা রত্নাকর ডরে।<br />কেমনে তরিব আমি এ পাপ-সাগরে।।<br />পাপেতে ডুবিনু আমি কি হইবে গতি।<br />কান্দিতে লাগিল দস্যু ভাবিয়া দুষ্কৃতি।।<br />লোহার মুদগর তবে মাথায় মারিয়া।<br />পড়িল ভূমিতে এবে অচেতন হৈয়া।।<br />উঠিয়া মুনির পুত্র ভাবিল অন্তরে।<br />সেই মহাজন যদি মোরে কৃপা করে।।<br />
ইহা ভাবি উভয়ের সন্নিধানে গিয়া।<br />কহিল ব্রহ্মার পায় দণ্ডবৎ হৈয়া।।<br />একে একে জিজ্ঞাসিনু আমি সবাকারে।<br />মম পাপভাগী কেহ নাহিক সংসারে।।<br />আপনি করিয়া কৃপা দিলা দিব্যজ্ঞান।<br />এ সকল পাপে কিসে পাব পরিত্রাণ।।<br />কহিলেন পিতামহ মুনির কুমারে।<br />তুমি স্নান করিয়া আইস সরোবরে।।<br />শুনিয়া চলিল তবে সরোবর-পাড়ে।<br />তার দৃষ্টিমাত্র জল অন্তরীক্ষে উড়ে।।<br />শুষ্ক স্থলে মরে মীন মকর কুম্ভীর।<br />কহিল ব্রহ্মার কাছে না পাইয়া নীর।।<br />ছিল যে অগাধ জল এই সরোবরে।<br />
মম দৃষ্টিমাত্র জল হইল অন্তরে ।।<br />শুনিয়া কহেন ব্রহ্মা সঙ্গী তপোধনে।<br />হইয়াছে পূর্ণ পাপ তরিবে কেমনে।।<br />কমণ্ডলু-জল ছিল দিলেন মাথায়।<br />মহামন্ত্র মুনি তারে কহিবারে যায়।।<br />
নিকটে আসিয়া ব্রহ্মা কহে তার কাণে।<br />একবার রামনাম বলরে বদনে।।<br />পাপে জড় জিহ্বা রাম বলিতে না পারে।<br />কহিল আমার মুখে এ কথা না স্ফুরে।।<br />শুনিয়া ব্রহ্মার বড় চিন্তা হৈল মনে।<br />উচ্চারিবে রাম নাম এ মুখে কেমনে।।<br />ম-কার কহিলে অগ্রে রা কহিলে শেষে।<br />তবে বা পাপীর মুখে রামনাম আসে।।<br />ব্রহ্মা বলিলেন তারে উপায় চিন্তিয়া।<br />মনুষ্য মরিলে বাপু ডাক কি বলিয়া।।<br />শুনিয়া ব্রহ্মার কথা বলে রত্নাকর।<br />মৃত মনুষ্যের মড়া বলে সব নর।।<br />মড়া নয়, মরা বলি জপ অবিশ্রাম।<br />তবে মুখে তখনি সরিবে রামনাম।।<br />শুষ্ক কাষ্ঠ দেখিলেন বৃক্ষের উপরে।<br />অঙ্গুলি ঠারিয়া ব্রহ্মা দেখান তাহারে।।<br />
বহুক্ষণে রত্নাকর করি অনুমান।<br />বলিল অনেক কষ্টে মরা কাষ্ঠখান।।<br />মরা মরা বলিতে আইল রামনাম।<br />পাইল সকল পাপে দস্যু পরিত্রাণ।।<br />তূলারাশি যেমন অগ্নিতে ভস্ম হয়।<br />
একবার রাম নামে সর্ব্বপাপ ক্ষয়।।<br />নামের মহিমা দেখি ব্রহ্মার তরাস।<br />আদিকাণ্ড গাইল পণ্ডিত কৃত্তিবাস।।</p>
<!-- Comments are visible in the HTML source only -->