<h2>৫৯. শ্রীরামচন্দ্র কর্ত্তৃক তিন কোটি রাক্ষস বধ ও মুনিগণের যজ্ঞ সমাধান এবং হরধনু ভাঙিবার জন্য শ্রীরামচন্দ্রের মিথিলায় গমন</h2>
<p>শ্রীরাম বলেন প্রভু করি নিবেদন।<br />কেমনে হইল মুক্ত সহস্রলোচন।।<br />মুনি বলিলেন শুন দশরথ-সুত।<br />হইলেন বাসব সহস্র যোনিযুত।।<br />লজ্জাযুক্ত হইলেন দেব পুরন্দর।<br />কি হবে উপায় সব ভাবেন অমর।।<br />অশ্বমেধ করিলেন তখন বাসব।<br />যোনি ছিল, ঘুচিয়া হইল নেত্র সব।।<br />এইরূপে কথাবার্ত্তা কহিতে কহিতে।<br />
তিন জনে চলিলেন গঙ্গার কূলেতে।।<br />পাষাণ হইল মুক্ত কৈবর্ত্ত তা শুনে।<br />নৌকাখানি লইয়া সে পলাইল বনে।।<br />কৈবর্ত্তকে ডাকিয়া কহেন তপোধন।<br />না আইলে ভস্ম আমি করিব এখন।।<br />এত শুনি কৈবর্ত্তের উড়িল পরাণ।<br />আসিয়া মুনির কাছে দিল দরশন।।<br />মুনি বলিলেন বলি কৈবর্ত্ত তোমারে।<br />গঙ্গায় করহ পার এ তিন জনারে।।<br />কাতরে কৈবর্ত্ত কহে করিয়া বিনয়।<br />নৌকাখানি জীর্ণ মম শত ছিদ্রময়।।<br />
তবে যদি আজ্ঞা কর মোরে তপোধন।<br />স্কন্ধে লয়ে করি পার যাহ তিন জন।।<br />কোথা হৈতে আইল এ পুরুষ সুন্দর।<br />পায়ের পরশে মুক্ত করিল প্রস্তর।।<br />এ কথা শুনিয়া আমি সভয় অন্তর।<br />চরণ-ধূলিতে মুক্ত হইল পাথর।।<br />নৌকা মুক্ত হয় যদি লাগে পদধূলি।<br />দিক দিয়া পুষিব আমি মম পোষ্যগুলি।।<br />করিবেক গৃহিণী আমারে গালাগালি।<br />বলিবে মুনির বোলে নৌকা হারাইলি।।<br />যদি বল, শ্রীরামের চরণ ধোয়াই।<br />
নতুবা লাগিলে ধূলি তরণী হারাই।।<br />তরণীতে ত্বরায় করেন আরোহণ।<br />ধোয়াইল কৈবর্ত্ত শ্রীরামের চরণ।।<br />শ্রীরাম লক্ষ্মণ বিশ্বামিত্র এই তিনে।<br />পাটনী করিয়া পার গেল ভব জিনে।।<br />শ্রীরাম বলেন শুন প্রাণে লক্ষ্মণ।<br />ইহার সমান নাহি দেখি অকিঞ্চণ।।<br />শুভদৃষ্টে শ্রীরাম চাহেন তার পানে।<br />হইল সুবর্ণজয়ী তরণী তৎক্ষণে।।<br />হইলেন গঙ্গা পার শ্রীরাম লক্ষ্মণ।<br />কত দূরে মিথিলা জিজ্ঞাসেন তখন।।<br />মুনি বলিলেন রাম চলহ সত্বর।<br />এখন মিথিলা আছে তিন ক্রোশান্তর।।<br />পার হয়ে যান রাম সহিত লক্ষ্মণ।<br />কহিলে লাগিল দেখি মুনি-পত্নীগণ।।<br />
দ্বাদশ বর্ষের রাম শিরে পঞ্চঝুঁটি।<br />মারিবেন রাক্ষস কেমনে তিন কোটি।।<br />কোন্ ভাগ্যবতী পুত্র ধরিয়াছে গর্ভে।<br />কত শত পুণ্য সে যে করিয়াছে পূর্ব্বে।।<br />মুনিগণ আইলেন করিতে কল্যাণ।<br />আশিস্ করেন সবে হাতে দুর্ব্বা ধান।।<br />শ্রীরামের নিরখিয়া যত মুনিগণ।<br />আনন্দ-সাগরে মগ্ন সহ তপোধন।।<br />সে দিন বঞ্চিয়া সুখে শ্রীরাম লক্ষ্মণ।<br />প্রাতঃকালে মুনিরে করেন নিবেদন।।<br />যে কার্য্য করিতে আইলাম দুই ভাই।<br />সেই কার্য্যে অনুমতি করহ গোসাঞি।।<br />
মুনিরা বলেন, শুন শ্রীরাম লক্ষ্মণ।<br />এখনি করিব যজ্ঞ সকল ব্রাহ্মণ।।<br />আমরা যখন করি যজ্ঞ আরম্ভণ।<br />রক্তবৃষ্টি করে দুষ্ট তাড়কা-নন্দন।।<br />না পারি করিতে ক্রোধ আমরা ব্রাহ্মণ।<br />যদি ক্রোধ করি হয় ধর্ম্ম উল্লঙ্ঘন।।<br />শ্রীরাম বলেন, প্রভু করি নিবেদন।<br />অবিলম্বে কর যজ্ঞ-ক্রিয়া আরম্ভণ।।<br />শুনিয়া রামের কথা তপস্বী সকলে।<br />
খোলা কুশ লইয়া গেলেন যজ্ঞস্থলে।।<br />কেহ ব্যাঘ্রচর্ম্মে বৈসে, কেহ কুশাসনে।<br />বসিলেন পূর্ব্বমুখ হইয়া আসনে।।<br />বেদপাঠ করিতে লাগিলেন সকলে।<br />মন্ত্রের প্রভাবেতে আপনি অগ্নি জ্বলে।।<br />যজ্ঞের যতেক ধূম উড়য়ে আকাশে।<br />দেখিয়া রাক্ষসগণ মনে মনে হাসে।।<br />আমরা জীয়ন্তে থাকি মুনি যজ্ঞ করে।<br />তিন কোটি নিশাচর সাজিয়া চল রে।।<br />
তিন কোটি লইয়া মারীচ নিশাচর।<br />সাজিয়া আইল তারা যজ্ঞের ভিতর।।<br />সঙ্গেতে শ্রীরামেরে জানান মুনিগণ।<br />আসিছে রাক্ষসগণ কর নিরীক্ষণ।।<br />দেখিলেন রঘুবীর নিশাচরগণ।<br />ব্যপিয়াছে বসুমতী না যায় গণন।।<br />কুৎসিত বচন বলে বৃক্ষতলে বসি।<br />
ফল-মূল কাড়ি লয় ভাঙ্গিছে কলসী।।<br />ঠারে ঠোরে কহেন সকল মুনিগণ।<br />সময় এসেছে তব কমললোচন।।<br />ধরিলেন বিশ্বম্ভর মূর্ত্তি নারায়ণ।<br />নির্ব্বংশ করিতে দুষ্ট নিশাচরগণ।।<br />শ্রীরাম লক্ষ্মণ করে ধরি ধনুর্ব্বাণ।<br />আকর্ণ পূরিয়া বাণ করেন সন্ধান।।<br />পাদপ পাথর লয়ে আইল বিস্তর।<br />ভয়ঙ্কর কলেবর যত নিশাচর।।<br />কটাক্ষেতে নিক্ষেপ করেন রাম শর।<br />তাহাতে পড়িল এক কোটি নিশাচর।।<br />এক কোটি পড়ে যদি রণের ভিতর।<br />দুই কোটি আইল লইয়া ধনুঃশর।।<br />
হীরা বাণ জীরা বাণ অতি খরধার।<br />মারেন ইন্দ্রের বাণ কৌশল্যা-কুমার।।<br />কুরূপা সুরূপা বাণ পাশুপত আর।<br />রাক্ষস উপরে পড়ে বলি মার মার।।<br />গলাতে নির্ম্মিত মণি মাণিকের কাঁঠি।<br />রাম-বাণে পড়িল রাক্ষস দুই কোটি।।<br />শ্রীরামেরে আশীর্ব্বাদ করে মুনিগণ।<br />সবে বলে জয়ী হক শ্রীরাম লক্ষ্মণ।।<br />ব্রাহ্মণের আশিসে না হয়, হেন নাই।<br />মার মার করিয়া যুঝেন দুই ভাই।।<br />বরুণাস্ত্র পাশ বায়ু বাণ কালানল।<br />এড়িলেন বহু রাম সমরে অটল।।<br />মারিলেন শ্রীরাম গন্ধর্ব্ব নামে শর।<br />রামময় দেখিল সকল নিশাচর।।<br />আপনা আপনি সব কাটাকাটি করে।<br />
সকল দেবতা দেখি হাসয়ে অম্বরে।।<br />শ্রীরাম করেন যুদ্ধ কাঁপাইয়া মাটি।<br />রাম-বাণে পড়িল রাক্ষস তিন কোটি।।<br />তিন কোটি পড়ে যদি রণের ভিতর।<br />রামের উপরে মারে চোখ চোখ শর।।<br />নিরন্তর বাণ মারে নিশাচরগণ।<br />সহিষ্ণুতা কত করিবেন দুই জন।।<br />
হইলেন জর্জ্জর বাণেতে রঘুবীর।<br />শোণিতে প্লাবিতে অতি শ্যামল শরীর।।<br />আশীর্ব্বাদ করেন সকল দ্বিজচয়।<br />হউক রামের জয়, রাক্ষসের ক্ষয়।।<br />ব্রাহ্মণের আশীর্ব্বাদে বাড়িল যে বল।<br />মার মার করিয়া গেলেন রণস্থল।।<br />আকর্ণ পূরিয়া বাণ মারেন রাঘব।<br />বরিষয়ে বর্ষায় যেমন মেঘ সব।।<br />অর্দ্ধচন্দ্র বিশিখের কি কহিব কথা।<br />
তাহাতে কাটেন রাম দুই পাত্র মাথা।।<br />দুই পাত্র পড়ে যদি রণের ভিতর।<br />মারীচ রুষিল তবে তাড়কা কোঙর।।<br />কোথা গেল রাম, কোথা গেল বা লক্ষ্মণ।<br />তিন কোটি রাক্ষস মারিল কোন্ জন।।<br />শ্রীরাম বলেন তাড়কার হন্তা যেই।<br />তিন কোটি রাক্ষস মারিল রণে সেই।।<br />মারীচ শুনিয়া তাহা কুপিল অন্তরে।<br />ঘন ঘন বাণমারে রামের উপরে।।<br />রামের উপরে বাণ পড়িতেছে নানা।<br />বৈশাখ মাসেতে যেন পড়য়ে ঝঞ্ঝনা।।<br />মহাবীর রামচন্দ্র না হন কাতর।<br />শরবৃষ্টি করেন যেমন জলধর।।<br />
মারীচের রক্ষা করে ভাবি দেবগণ।<br />মারীচ মরিলে নহে সীতার হরণ।।<br />বজ্রবাণ বলি রাম করিল স্মরণ।<br />আসিয়া সে বজ্রবাণ দলি দরশন।।<br />শ্রীরামের বজ্রবাণ বজ্র সে হুড়ুকে।<br />নির্ঘাত পড়িল দুষ্ট মারীচের বুকে।।<br />বুকে বাণ বাজিয়া নাটাই যেন ঘুরে।<br />
ডানা ভাঙ্গা পক্ষী যেন উড়ে ধীরে ধীরে।।<br />ভ্রমিতে ভ্রমিতে যায় মারীচ কাতর।<br />সাত দিনে উত্তরিল লঙ্কার ভিতর।।<br />বহু জীব খাইয়া মারীচ লঙ্কাবাসী।<br />বিবেক সংসার ত্যজি হইল সন্ন্যাসী।।<br />
কহে, যদি মরিতাম বালকের বাণে।<br />কি করিত দস্যুবৃত্তি, কি করিত ধনে।।<br />শিরে জটা ধরিয়া বাকল পরিধান।<br />শয়নে স্বপনে করে রামময় ধ্যান।।<br />বটবৃক্ষতলে তপ কৈল আরম্ভণ।<br />রাম বিনা মারীচের অন্যে নাহি মন।।<br />হেথা যজ্ঞ মুনিরা করিল সমাধান।<br />আশিস্ করেন রামে দিয়া দূর্ব্বা ধান।।<br />যজ্ঞ অবশেষে যেই ফল-মূল ছিল।<br />
খাইতে সে সব ফল শ্রীরামেরে দিল।।<br />সে রাত্রি বঞ্চেন রাম মুনির আশ্রমে।<br />প্রভাতে একত্র হন মুনিগণ ক্রমে।।<br />সভাতে বসিয়া যুক্ত করে সর্ব্বজন।<br />সামান্য মনুষ্য নহে রাম নারায়ণ।।<br />যিনি যজ্ঞেশ্বর, যজ্ঞ রাখিলেন তিনি।<br />দশরথ-পুণ্যফলে অবতীর্ণ ইনি।।<br />
রাক্ষসের ভয় কর কি কারণ আর।<br />রাক্ষস বধার্থে হরি স্বয়ং অবতার।।<br />করিলেন এই পণ জনক ভূপতি।<br />রাম বিনা তাহাতে না হবে অন্য কৃতী।।<br />বিশ্বামিত্র বলেন শুনহ রঘুবর।<br />মিথিলাতে হইবে সীতার স্বয়ম্বর।।<br />করেছেন প্রতিজ্ঞা এ জানকীর পিতা।<br />হরধনু ভাঙ্গিবে যে তাকে দিবে সীতা।।<br />কত শত ভূপতি আইসে আর যায়।<br />
দেখিয়া হরের ধনু হারিয়া পলায়।।<br />দেখিলাম যে তোমারে বীর বলবান।<br />মনে বুঝি ধনুক করিবা দুইখান।।<br />শ্রীরাম বলেন আজ্ঞা কর যে এখন।<br />তাহা করি, তব আজ্ঞা লঙ্ঘে কোন্ জন।।<br />এ কথা কহেন যদি কৌশল্যা-নন্দন।<br />রামেরে লইয়া যান সকল ব্রাহ্মণ।।<br />হাতে ধনু করি যান শ্রীরাম লক্ষণ।<br />আগে পাছে চলিলেন সকল ব্রাহ্মণ।।<br />বিশ্বামিত্র বলিলেন শুন রঘুবর।<br />অগ্রেতে গমন করি জনকের ঘর।।<br />এ কথা শুনিয়া রাম বলেন তাঁহারে।<br />
আগে নিয়া বার্ত্তা দেহ জনক রাজারে।।<br />বিশ্বামিত্রে দেখিয়া উঠিল সর্ব্বজন।<br />আইস বলিয়া দিল বসিতে আসন।।<br />মুনি বলিলেন শুন জনক রাজন।<br />তব ঘরে আইলেন শ্রীরাম লক্ষ্মণ।।<br />তাড়কারে মারিলেন হেলায় যে জন।<br />অহল্যার করিলেন শাপ বিমোচন।।<br />কৈবর্ত্তকে তারিলেন সুকৃপা দর্শনে।<br />তিন কোটি রাক্ষস মরিল যাঁর বাণে।।<br />
সেই রাম দ্বাদশ বৎসর বয়ঃক্রম।<br />লক্ষ্মণ তাঁহার ভাই দুই অনুপম।।<br />এ কথা শুনিয়া রাজা রাজসভা-জন।<br />কহিল সীতার বর আইল এখন।।<br />আইল সমস্ত লোক করিতে দর্শন।<br />বন্ধু-কর ধরিয়া ধাইল অন্ধ-জন।।<br />সবে বলে দেখিব লক্ষ্মণ আর রাম।<br />
মিথিলার সব লোক ছাড়ে গৃহকাম।।<br />উভ করি বান্ধিয়াছে শিরে পঞ্চঝুঁটি।<br />গলাতে নির্ম্মিত মণি-মাণিক্যের কাঁঠি।।<br />বিশ্বামিত্র লৈয়া যান জনকের ঘরে।<br />অনুব্রজে রামেরে লইল সমাদরে।।<br />উল্লাসেতে কহেন জনক নৃপবর।<br />আইল সীতার বর এত দিন পর।।<br />কৌশিক বলেন শুন শ্রীরাম লক্ষ্মণ।<br />জনকেরে প্রণাম করহ দুই জন।।<br />গুরুবাক্য অনুসারে শ্রীরাম লক্ষ্মণ।<br />করিলেন শ্রীরাম রাজাকে সম্ভাষণ।।<br />আলিঙ্গণ দিলেন জনক দোঁহাকারে।<br />ভাসিলেন তখন আনন্দ-পারাবারে।।<br />
মহাযোগী জনক জানেন অভিপ্রায়।<br />গোলোক ছাড়িয়া হরি দেখি মিথিলায়।।<br />ধূর্জ্জটি দুর্জ্জয় ধনু আছে যেইখানে।<br />সভাসহ গেল সেই স্বয়ম্বর-স্থানে।।<br />হেনকালে জনক বলেন কুতূহলে।<br />সভায় বসিয়া কথা শুনেন সকলে।।<br />যে জন শিবের ধনু ভাঙ্গিবারে পারে।<br />সীতা নামে কন্যা আমি সমর্পিব তাঁরে।।<br />এ কথা শুনিয়া রাম কমললোচন।<br />ধনুকের সন্নিকটে করেন গমন।।<br />হেনকালে সীতাদেবী সহ সখীগণ।<br />
অট্টালিকা পরে উঠি করে নিরীক্ষণ।।<br />জানকী বলেন, সখী করি নিবেদন।<br />কোন্ জন রাম বা লক্ষ্মণ কোন্ জন।।<br />সীতারে দেখায় সখীগণ তুলি হাত।<br />দূর্ব্বাদলশ্যাম ঐ রাম রঘুনাথ।।<br />রামেরে দেখিয়া সীতা ভাবিলেন মনে।<br />পাছে হে বিরিঞ্চি করে বঞ্চিত এ ধনে।।<br />
দেবগণে প্রার্থনা করেন সীতা মনে।<br />স্বামী করি দেহ রাম কমললোচনে।।<br />বাসনা পূরাও মম দেব গণপতি।<br />হর-হরি-সূর্য্য দেব দেবী ভগবতী।।<br />দেব-দেবী স্থানে সীতা করেন প্রার্থনা।<br />রামে পতি করে দিয়া পূরাও বাসনা।।<br />পিতার কঠিন পণ, রাম শ্যাম-তনু।<br />
কি প্রকারে ভাঙ্গিবেন মহেশের ধনু।।<br />সীতার মানস জানি হৈল দৈববাণী।<br />পাবে রামে, গৃহে যাও জনক-নন্দিনী।।<br />দেবতার বাক্য কভু নায় খণ্ডন।<br />শ্রীরাম-সীতার বিভা কৃত্তিবাস কন।।</p>