<h2>১৩. দেব আরাধনা দ্বারা ভগীরথ কর্ত্তৃক মর্ত্ত্যে গঙ্গা আনয়নের বৃত্তান্ত</h2>
<p>পাঁচ বৎসরের হৈল হাতে খড়ি দিল।<br />বশিষ্ঠের বাড়ী পড়িবারে পাঠাইল।।<br />বালকে বালকে দ্বন্দ্ব যখন বাড়িল।<br />জারজ বলিয়া গালি এক শিশু দিল।।<br />মনে ভগীরথ দুঃখী না দিল উত্তর।<br />বিষাদে আইল শিশু আপনার ঘর।।<br />সর্ব্বদা অস্থির হয় সজল নয়ন।<br />শয়ন-মন্দিরে শিশু করিল শয়ন।।<br />আকাশে হইল বেলা দ্বিতীয় প্রহর।<br />মাতা বলে পুত্র কেন না আইল ঘর।।<br />ডম্বুর হারায়ে যেন ফুকারে বাঘিনী।<br />মুনি কাছে কান্দি যায় দিলীপ-কামিনী।।<br />বশিষ্ঠ বলেন মাতা না কর ক্রন্দন।<br />রোষের মন্দিরে পুত্রে পাবে দরশন।।<br />আসি রাণী ভগীরথে কোলে করি নিল।<br />
নেতের আঁচলে তার মুখ মুছাইল।।<br />বলিতে লাগিল ভগীরথের জননী।<br />কোন্ দুঃখের দুঃখী তুমি কহ যাদুমণি।।<br />কারে বাড়াইবে কারে করিবে কাঙ্গাল।<br />বন্দী মুক্ত করি যদি থাকে বন্দিশাল।।<br />কোন্ রোগে রোগী তুমি আমি ত না জানি।<br />এইক্ষণে করি সুস্থ শত বৈদ্য আনি।।<br />
ভগীরথ বলে, মাতা করি নিবেদন।<br />রোগ দুঃখ নহে, আজি পাই অপমান।।<br />বিরোধ বাধিল এক বালকের সনে।<br />জারজ বলিয়া গালি দিল সে ব্রাক্ষণে।।<br />কোন্ বংশজাত আমি কাহার নন্দন।<br />
ইহার বৃত্তান্ত মাতা কহ বিবরণ।।<br />পুত্রের হইলে দুঃখ মায়ে লাগে ব্যথা।<br />পুত্র সম্বোধিয়া মাতা কহে সত্য কথা।।<br />সগরের ছিল ষাটি হাজার তনয়।<br />কপিল মুনির শাপে হৈল ভস্মময়।।<br />স্বর্গ হৈতে যদি গঙ্গা আইসেন ক্ষিতি।<br />তবে সে সগরবংশ পাইবে নিষ্কৃতি।।<br />ক্রমে তিন পুরুষ করিল আরাধন।<br />তবু গঙ্গা আনিতে নারিল কোন জন।।<br />দিলীপ তোমার পিতা গেল স্বর্গপুরে।<br />পাইলাম তোমা পুত্র মহেশের বরে।।<br />ভগে ভগে জন্ম হেতু ভগীরথ নাম।<br />সূর্য্যবংশে জন্ম তব অযোধ্যা-বিশ্রাম।।<br />শুনিয়া মায়ের কথা ভগীরথ নাম।<br />সূর্য্যবংশে জন্ম তব অযোধ্যা-বিশ্রাম।।<br />
শুনিয়া মায়ের কথা ভগীরথ হাসে।<br />হাসিয়া কহিল কথা জননীর পাশে।।<br />সূর্য্যবংশে ভূপতিরা নির্ব্বোধের প্রায়।<br />অল্পশ্রমে গঙ্গাদেবী কে কোথায় পায়।।<br />যদি আমি ধরি ভগীরথ অভিধান।<br />গঙ্গা আনি করিব সগর বংশ ত্রাণ।।<br />কান্দিয়া কহিছে ভগীরথের জননী।<br />তপস্যায় এক্ষণে না যাহ যাদুমণি।।<br />মায়ের বচনে ভগীরথ না রহিল।<br />বশিষ্ঠের স্থানে মন্ত্রদীক্ষা সে করিল।।<br />যাত্রাকালে করে রাজা মায়েরে স্মরণ।<br />দক্ষিণ নয়ন তার করিছে স্পন্দন।।<br />মায়ের চরণে আসি করিয়া প্রণতি।<br />
প্রথমে সেবিতে গেল দেব সুরপতি।।<br />অনাহারে ইন্দ্রমন্ত্র জপে নিরন্তর।<br />ইন্দ্রসেবা করে সাত হাজার বৎসর।।<br />মন্ত্রবশ দেবতা রহিতে নারে ঘর।<br />আইলেন বাসব তাহারে দিতে বর।।<br />কোন্ বংমে জন্ম তব কাহার তনয়।<br />ধর মাগি লহ যে অভীষ্ট তব হয়।।<br />প্রণাম করিয়া ইন্দ্রে বলিল বচন।<br />সূর্য্যবংশ-জাত আমি দিলীপ নন্দন।।<br />সগরের ছিল ষাটি সহস্র তনয়।<br />কপিল মুনির শাপে হৈল ভস্মময়।।<br />স্বর্গেতে আছিল গঙ্গা দেহ সুরপতি।<br />তাহে মম বংশের হইবে সদগতি।।<br />ইন্দ্র বলে, শুন বলি দিলীপ-কুমার।<br />আমা হৈতে দরশন না পাবে গঙ্গার।।<br />
গঙ্গাকে আনিবা যদি, আমি দেই বর।<br />একভাবে ভজ গিয়া দেব মহেশ্বর।।<br />গঙ্গারে আনিলে মুক্ত হইবে পাষণ্ডে।<br />গুহা মুক্ত করি আমি দিব সেই দণ্ডে।।<br />ইন্দ্রের চরণে রাজা করিয়া প্রণতি।<br />কৈলাসে সেবিতে গেল দেব পশুপতি।।<br />ওকড়া ধুতুরা যে আকন্দ বিল্বপাত।<br />ইহাতেই তুষ্ট হন ত্রিদশের নাথ।।<br />কভু অনাহার করে কভু নীরাহার।<br />দৃঢ় তপ করে দশ হাজার বৎসর।।<br />মহেশ বলেন, শুন রাজার নন্দন।<br />অনাহারে এ তপস্যা কর কি কারণ।।<br />গঙ্গারে আনিবা তুমি আমি দিব বর।<br />একভাবে সেব গিয়া দেব গদাধর।।<br />শিবের চরণে পুনঃ করিয়া প্রণতি।<br />গোলোকে চলিয়া গেল যথা লক্ষ্মীপতি।।<br />এক দিন ভগীরথ কোটি মন্ত্র জপে।<br />
গ্রীষ্মকালে তপ করে রৌদ্রের আতপে।।<br />শীত চারি মাস থাকে জলের ভিতর।<br />করিল এমন তপ চল্লিশ বৎসর।।<br />মন্ত্রবশ দেবতা রহিতে নারে ঘরে।<br />বর দিতে আসিয়া কহেন হরি তারে।।<br />তপস্যাতে তোমার আমার চমৎকার।<br />মাগ ইষ্টবর দিব রাজার কুমার।।<br />ভগীরথ বলে, প্রভু করি নিবেদন।<br />সগরের ছিল ষাটি হাজার নন্দন।।<br />কপিলের শাপেতে হইল ভস্মময়।<br />গঙ্গারে পাইলে তারা মুক্তিপদ পায়।।<br />
কহিলেন সহাস্য বদনে চক্রপাণি।<br />গঙ্গার মহিমা বাপু আমি কিবা জানি।।<br />ভগীরথ বলে গঙ্গা নাহি দিবা দান।<br />তব পাদপদ্মেতে ত্যজিব আমি প্রাণ।।<br />শুনিয়া তাহারে হরি করেন আশ্বাস।<br />ব্রহ্মলোকে আছে গঙ্গা চল তাঁর পাশ।।<br />ছিল ব্রহ্মলোকেতে সামান্য যত জল।<br />মায়া করি হরিলেন হরি সে সকল।।<br />ব্রহ্মার সদনে প্রভু দিলেন দর্শন।<br />সম্ভ্রামে উঠিয়া ব্রহ্মা দিলেন আসন।।<br />পাদ্য দিতে যান ব্রহ্মা ঘরে নাহি জল।<br />
জলহীন পাত্র মাত্র আছে অবিকল।।<br />কমণ্ডলু মধ্যে গঙ্গা পড়ে তাঁর মনে।<br />আস্তে ব্যাস্তে গিয়া ব্রহ্মা আনেন যতনে।।<br />গঙ্গাজলে বিষ্ণুপদ করয়ে ক্ষালন।<br />অঘ্রিংজা বলিয়া নাম এই সে কারণ।।<br />ভগীরথ রাজারে বলেন চিন্তামণি।<br />এই গঙ্গা লয়ে যাহ পতিতপাবনী।।<br />ব্রহ্মহত্যা গো-হত্যা প্রভৃতি পাপ করে।<br />কুশাগ্রে পরশে যদি সব পাপে তরে।।<br />স্নানেতে কতেক পুণ্য বলিতে না পারি।<br />বংশের উদ্ধার কর লৈয়া গঙ্গাবারি।।<br />শ্রীহরি বলেন গঙ্গা করহ প্রস্থান।<br />অবিলম্বে মুক্ত কর সগর-সন্তান।।<br />এত যদি কহিলেন প্রভু জগন্নাথ।<br />কান্দিয়া কহেন গঙ্গা প্রভুর সাক্ষাৎ।।<br />পৃথিবীতে কত শত আছে পাপিগণ।<br />আমাতে আসিয়া পাপ করিবে অর্পণ।।<br />
হইয়া তাহারা মুক্ত যাবে স্বর্গবাসে।<br />আমি মুক্ত হৈব প্রভু কাহার পরশে।।<br />শ্রীহরি বলেন, যত বৈষ্ণব জগতে।<br />তাঁহারা আসিয়া স্নান করিবে তোমাতে।।<br />বৈষ্ণবের সঙ্গতি বাসনা করি আমি।<br />বৈষ্ণবের সঙ্গেতে পবিত্র হবে তুমি।।<br />গঙ্গাকে কহিয়া এই বাক্য জগৎপতি।<br />শঙ্খ দিয়া বলিলেন ভগীরথ প্রতি।।<br />আগে আগে যাহ তুমি শঙ্খ বাজাইয়া।<br />পশ্চাতে যাবেন গঙ্গা তোমাকে দেখিয়া।।<br />বিরিঞ্চি বলেন, রাজা তুমি পুণ্যবান।<br />
তোমা হৈতে তিনলোক পাবে পরিত্রাণ।।<br />ভগীরথ আমার এ রথে তুমি লহ।<br />এই রথে চড়িয়া আগেতে তুমি যাহ।।<br />রথে চড়ি যায় আগে শঙ্খ বাজাইয়া।<br />চলিলেন গঙ্গা তাঁর পাচু গোড়াইয়া।।<br />স্বর্গবাসী আসি করে গঙ্গাজলে স্নান।<br />দেয় ভগীরথের মাথায় দূর্ব্বা ধান।।<br />স্বর্গে গঙ্গা মন্দাকিনী হইল আখ্যান।<br />আদিকাণ্ডে কৃত্তিবাস করিল বাখান।।</p>