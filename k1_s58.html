<h2>৫৮. শ্রীরাম কর্ত্তৃক তাড়কা রাক্ষসী বধ ও অহল্যার উদ্ধার</h2>
<p>গুরুর চরণে রাম করিলেন নতি।<br />রামে লৈয়া বিশ্বামিত্র করিলেন গতি।।<br />তাড়কার বনে আসি দিল দরশন।<br />মুনি বলিলেন শুন ভাই দুইজন।।<br />এই পথে যাই ঘর তৃতীয় প্রহরে।<br />এই পথে তিন দিনে যাই মম ঘরে।।<br />তিন প্রহরের পথে কিন্তু ভয় করি।<br />
তাড়কা রাক্ষসী আছে মহাভয়ঙ্করী।।<br />তাড়িয়া ধরিয়া খায় যত জীবগণ।<br />কোন্ পথে যাই বল শ্রীরাম লক্ষ্মণ।।<br />করিলেন রাম গুরু-বাক্যের উত্তর।<br />তিন দিন ফেরে কেন যাব মুনিবর।।<br />যদি সে রাক্ষসী পথে আইসে খাইতে।<br />
বিচারে নাহিক দোষ তাহারে মারিতে।।<br />রামেরে কহেন বিশ্বামিত্র মুনিবর।<br />ও পথের নামে মোর গায়ে আসে জ্বর।।<br />তোমার বাসনা রাম না পারি বুঝিতে।<br />মোরে নিয়া যাহ বুঝি রাক্ষসের দিতে।।<br />যখন রাক্ষসী মোরে আসিবে তাড়িয়া।<br />আমারে এড়িয়া দোঁহে যাবে পলাইয়া।।<br />গুরুর বচনে হাসিলেন প্রভু রাম।<br />বিফল ধনুক ব্যর্থ ধরি রাম নাম।।<br />এক বাণ বিনা যে দ্বিতীয় বাণ ধরি।<br />
তোমার দোহাই যদি তিন বাণ মারি।।<br />এইমত রঘুনাথ প্রতিজ্ঞা করিতে।<br />চলিলেন মুনি সে তাড়কা দেখাইতে।।<br />উভয় ভ্রাতার মধ্যে থাকি মুনিবর।<br />দূর হৈতে দেখালেন তাড়কার ঘর।।<br />কর বাড়াইয়া তার ঘর দেখাইয়া।<br />অতি ত্রাসে মুনিবর যান পলাইয়া।।<br />শ্রীরাম বলেন ভাই মুনির সহিত।<br />শীঘ্র যাহ গুর এক যান অনুচিত।।<br />
লক্ষ্মণ বলেন রামে যোড় করি হাত।<br />থাকুক সেবক সঙ্গে প্রভু রঘুনাথ।।<br />শুনিয়া সে সব কথা বড়ই বিষম।<br />একেলা কেমনে রাম করিবে বিক্রম।।<br />শ্রীরাম বলেন, ভাই ভয় নাহি মনে।<br />কি করিতে পারে ভাই রাক্ষসীর প্রাণে।।<br />সকল রাক্ষসী যদি হয় এক মেলি।<br />লঙ্ঘিতে না পারে মম কনিষ্ঠ অঙ্গুলি।।<br />গেলেন মুনির সঙ্গে লক্ষ্মণ তখন।<br />তাড়কার প্রতি রাম করেন গমন।।<br />বাম হাঁটু দিয়া রাম ধনু মধ্যখানে।<br />
দক্ষিণ হস্তেতে গুণ দিলেন সে স্থানে।।<br />আঁটিয়া সে পীতবস্ত্র বান্ধিলেন রাম।<br />বামহাতে ধনুর্ব্বাণ দুর্ব্বাদলশ্যাম।।<br />প্রথমে দিলেন রাম ধনুকে টঙ্কার।<br />স্বর্গ মর্ত্ত্য পাতালে লাগিল চমৎকার।।<br />শুয়েছিল রাক্ষসী সে সুবর্ণের খাটে।<br />ধনুক টঙ্কার শুনি চমকিয়া উঠে।।<br />
বসিয়া রাক্ষসী সেই একদৃষ্টে চায়।<br />দূর্ব্বাদল-শ্যামরূপ দেখিল তথায়।।<br />উঠিয়া বলিল, সেই রাম বিদ্যমান।<br />ডাকিয়া বলিল, আজি লব তোর প্রাণ।।<br />ব্রাহ্মণের চর্ম্ম তার গায়ের কাপড়।<br />চলিতে তাহার বস্ত্র করে মড়মড়।।<br />ব্রাহ্মণের মুণ্ড তার কর্ণের কুণ্ডল।<br />মনুষ্যের মুণ্ডমালা গলার উপর।।<br />বসিতে আসন নাই ভাবে মনে মন।<br />ইহার চর্ম্মেতে হবে বসিতে আসন।।<br />রক্ত মাংস মুনির শরীরে নাহি পাই।<br />অস্থি চর্ম্ম সার মাত্র শুধু হাড় খাই।।<br />অপূর্ব্ব ইহার মাংস দিলেন বিধাতা।<br />হাসিলেন রাম, শুনি তাড়কার কথা।।<br />
তাম্রবর্ণ দেখি তার গায়ে লোমাবলী।<br />দন্ত গোটা দেখি যেন লোহার শিকলি।।<br />বদন ব্যাদান করি আইলি খাইতে।<br />পাঠাইব তোরে আজি যমের ঘরেতে।।<br />মনুষ্য খাইয়া চেড়ী দেশ কৈলি বন।<br />তোর ডরে পথে নাহি চলে সাধুজন।।<br />শুনিয়া রামের বাক্য কুপিয়া অন্তরে।<br />নিকটে আসিয়া সে বিকটাকার ধরে।।<br />রামকে খাইতে চায় ডরে নাহি পারে।<br />শালগাছ উপাড়িলা আনিল হুঙ্কারে।।<br />
শালগাছ উপাড়িয়া ঘন দিল পাক।<br />দূর দূর করিয়া তাড়কা দিল ডাক।।<br />তাহা দেখি রঘুনাথ এড়িলেন বাণ।<br />বাণাঘাত করিলেন গাছ খান খান।।<br />গাছ কাটা দেখিয়া কাঁপিয়া গেল মনে।<br />শিংশপার গাছ ধরি ঘন ঘন টানে।।<br />শিংশপার গাছ তোলে রামে মারিবারে।<br />তার মুখ ভেদিলেন রাম এক শরে।।<br />তথাপি তাড়কা যায় রামে গিলিবারে।<br />মহাবীর তবু ভয় নাহি করে তারে।।<br />বাণের উপরে বাণ শব্দ ঠনঠনি।<br />বর্ষাকালে বিদ্যুতের যেন ঝনঝনি।।<br />শ্রীরামেরে ডাকিয়া বলিল দেবগণ।<br />
বজ্রবাণে তাড়কার বধহ জীবন।।<br />বজ্রবাণ এড়ে রাম বজ্রের হুড়ুকে।<br />নির্ঘাৎ বাজিল বাণ তাড়কার বুকে।।<br />বুকে বাণ বাজিতে হইল অচেতন।<br />তাড়কা পড়িল গিয়া পঞ্চাশ যোজন।।<br />বিপরীত ডাক ছাড়ি ছাড়িলেক প্রাণ।<br />শব্দ শুনি বিশ্বামিত্র হৈল হতজ্ঞান।।<br />পাঠাইয়া তাড়কারে যমের সদন।<br />করিলেন রাম মুনির চরণ বন্দন।।<br />চেতন পাইয়া বলে গাধির নন্দন।<br />তাড়কা মারিলা বাছা কৌশল্যা-জীবন।।<br />
শ্রীরাম বলেন, গুরু কি শক্তি আমার।<br />তাড়কারে বধিলাম প্রসাদে তোমার।।<br />মুনি বলিলেন শুন কৌশল্যা-নন্দন।<br />নিকটেতে দেখি গিয়া তাড়কা কেমন।।<br />তাড়কা দেখিতে মুনি করেন পয়ান।<br />মরেছে তাড়কা, তবু মুনি কম্পমান।।<br />তাড়কারে দেখিয়া ভাবেন মুনি মনে।<br />
এমন বিকট মূর্ত্তি না দেখি নয়নে।।<br />তাড়কা মারিয়া রাম রাজীবলোচন।<br />পবনের জন্মভূমি করেন গমন।।<br />বিশ্বামিত্র কহে, শুন শ্রীরাম লক্ষ্মণ।<br />এইখানে হৈল ঊনপঞ্চাশ পবন।।<br />পবনের জন্মভূমি পশ্চাৎ করিয়া।<br />অহল্যার তপোবনে গেলেন চলিয়া।।<br />
মুনি বলিলেন রাম কমললোচন।<br />পাষাণ উপরে পদ করহ অর্পণ।।<br />শুনিয়া বলেন রাম মুনির বচনে।<br />পাষাণেতে পদ দিব কিসের কারণে।।<br />মুনি বলিলেন শুন পুরাতন কথা।<br />সহস্র সুন্দরী সৃষ্টি করিলেন ধাতা।।<br />সৃজিলেন তা সবার রূপেতে অহল্যা।<br />ত্রিভুবনে সৌন্দর্য্য না ছিল তার তুল্যা।।<br />করিলেন অহল্যাকে বিবাহ গৌতম।<br />
গৌতমের শিষ্য ইন্দ্র অতি প্রিয়তম।।<br />একদিন গৌতম গেলেন তপস্যায়।<br />গৌতমের বেশে ইন্দ্র প্রবেশে তথায়।।<br />অহল্যা গৌতমজ্ঞানে করে সম্ভাষণ।<br />আজি কেন সকালে ঘরেতে আগমন।।<br />ইন্দ্র বলে, তব রূপ হইল স্মরণ।<br />কেমনে করিব প্রিয়ে তপস্যাচরণ।।<br />মদন দহনে দগ্ধ হয় মম হিয়া।<br />নির্ব্বাণ করহ প্রিয়ে আলিঙ্গন দিয়া।।<br />পতিব্রতা নাহি লঙ্ঘে পতির বচন।<br />তখন শয়ন-গৃহে করিল গমন।।<br />
গুরুপত্নী বলিয়া না করিল বিচার।<br />ধর্ম্মলোপ করিল বাসব অহল্যার।।<br />তপস্যা করিয়া মুনি আইলেন ঘরে।<br />অহল্যা আসন দিল অতি সমাদরে।।<br />গৌতম বলেন, প্রিয়ে জিজ্ঞাসি তোমারে।<br />শৃঙ্গারলক্ষণ কেন তোমার শরীরে।।<br />অহল্যা বলেন, প্রভু নিবেদি তোমারে।<br />আপনি করিয়া কর্ম্ম দোষহ আমারে।।<br />এ কথা শুনিয়া মুনি হেঁট কৈল তুণ্ডে।<br />আকাশ ভাঙ্গিয়া পড়ে গৌতমের মুণ্ডে।।<br />জানিলেন ধ্যানেতে গৌতম মুনিবর।<br />জাতিনাশ করিল আসিয়া পুরন্দর।।<br />ইন্দ্র ইন্দ্র বলিয়া ডাকেন মুনিবর।<br />পুঁথি কাঁখে করিয়া আইল পুরন্দর।।<br />
দিনান্তে অভুক্ত মুনি কুপিত অন্তরে।<br />দ্বিগুণ জ্বলিয়া কহিলেন পুরন্দরে।।<br />তোকে পড়াইলাম যে আমি শাস্ত্র নানা।<br />এতদিনে ভাল দিলি গুরুর দক্ষিণা।।<br />জাতি নষ্ট কৈলি তুই ওরে পুরন্দর।<br />যোনিময় হউক তোর সর্ব্ব কলেবর।।<br />অহল্যাকে শাপিলেন ক্রোধে মুনিবর।<br />কাননেতে তোর তনু হউক প্রস্তর।।<br />অহল্যা চরণে ধরি কহিল তখন।<br />কতকালে হবে মোর শাপ বিমোচন।।<br />
অহল্যাকে কাতরা দেখিয়া তপোধন।<br />কহিলেন, যবে রাম দশরথ-ঘরে।<br />বিশ্বামিত্র লয়ে যাবে যজ্ঞ রাখিবারে।।<br />তোমার মাথায় পদ দিবেন যখন।<br />তখনি হইবে মুক্ত, না কর ক্রন্দন।।<br />ইহা শুনি লক্ষ্মণ বলেন শুন মুনি।<br />কেমনে দিবেন পদ, উনি যে ব্রাহ্মণী।।<br />
বিশ্বামিত্র কহিলেন শুন রঘুবর।<br />ব্রাহ্মণী নহেন উনি এখন প্রস্তর।।<br />এ কথা শুনিয়া রাম কমললোচন।<br />তদুপরে করিলেন চরণ অর্পণ।।<br />তাহাতে হইল তার শাপ বিমোচন।<br />আহ্লাদিত শুনিয়া গৌতম তপোধন।।<br />অহল্যাকে দেখিয়া সানন্দ মহামুনি।<br />পুনর্ব্বার করিলেন পুষ্পের ছাউনি।।<br />শুন সবেওরে ভাই হৈয়া এক মন।<br />আদ্যকাণ্ডে গাইল অহল্যা-বিবরণ।।</p>