<h2>৩৮. ঋষ্যশৃঙ্গের অদর্শনে বিভাণ্ডক মুনির খেদ</h2>
<p>সুমন্ত্র বলেন শুন রাজা দশরথ।<br />লোমপাদ নিকটে বুড়ীর বাক্য যত।।<br />বুড়ী বলে লোমপাদ শুনহ বচন।<br />ভুলাইয়া আনিয়াছি মুনির নন্দন।।<br />যদি শাপ দেন কোপে বিভাণ্ডক ঋষি।<br />
রাজ্যসহ আপনি হইবা ভস্মরাশি।।<br />তাঁর ঠাঁই যদি তুমি পাবে পরিত্রাণ।<br />পথেতে করিয়া রাখ বিহিত বিধান।।<br />স্থানে স্থানে মহিষ গো রাখহ সত্বর।<br />গীত বাদ্য নৃতোৎসব হউক বিস্তর।।<br />গীত বাদ্য দেখিয়া তখনি তপোধন।<br />
যত ক্রোধ জন্মে থাকে হবে পাসরণ।।<br />বুড়ীর বচন রাজা না করিল আন।<br />পথে পথে করে গ্রাম বড় বড় স্থান।।<br />শ্রীঋষ্যশৃঙ্গের গ্রাম বলি তার নাম।<br />সর্ব্বশস্যযুতী পুরী দিব্য দিব্য গ্রাম।।<br />
ঋষ্যশৃঙ্গ রহিলেন লোমপাদ-ঘরে।<br />বিভাণ্ডক তপ করি গেলেন কুটীরে।।<br />আর দিন দূর হৈতে শুনে বেদধ্বনি।<br />সে দিন না শুনে শব্দ ব্যস্ত হৈল মুনি।।<br />আকুল হইয়া মুনি দাণ্ডাইল তথা।<br />কান্দিয়া বলেন বাছা ঋষ্যশৃঙ্গ কোথা।।<br />তপস্যাতে শ্রান্ত হয়ে আইলাম ঘরে।<br />
হেথা আসি কহ কথা, দুঃখ যাক্ দূরে।।<br />বলিতে বলিতে গেল কুটীরের দ্বারে।<br />পুত্র পুত্র বলি ডাকে পুত্র নাই ঘরে।।<br />কমণ্ডলু আছাড়িয়া ফেলে ভূমিতলে।<br />অজ্ঞান হইয়া মুনি পড়ে বৃক্ষমূলে।।<br />ক্ষণেক রহিয়া জ্ঞান পাইলেক মুনি।<br />
কোথা ঋষ্যশৃঙ্গ বলি ডাকয়ে অমনি।।<br />অপত্যের স্নেহ সম নাহিক সংসারে।<br />যাহাকে দেখেন মুনি জিজ্ঞাসেন তারে।।<br />
মুনি বলে আছ বনে যত তরুলতা।<br />দেখেছ তোমরা মম পুত্র গেল কোথা।।<br />মৃগ পশু পক্ষীরে লাগিল সুধাইতে।<br />তোমরা দেখেছ ঋষ্যশৃঙ্গেরে যাইতে।।<br />কান্দিয়া কান্দিয়া যান বিভাণ্ডক মুনি।<br />কতদূরে গিয়া পান গ্রাম একখানি।।<br />
সকল লোকেরে মুনি শোকেতে সুধান।<br />কাহার এ গ্রামখানি কহ বিদ্যমান।।<br />যোড়হাত করি প্রজাগণ কহে বাণী।<br />ঋষ্যশৃঙ্গ মুনিবর ইথে রাজা তিনি।।<br />লোমপাদ তাঁরে কন্যা দিয়াছে কৌতুকে।<br />গ্রাম পশু অশ্ব গজ দিয়াছে যৌতুকে।।<br />এই কথা কহিলেক যত প্রজাগণ।<br />ক্রোধমন গেল মুনি অতি হৃষ্টমন।।<br />সংসার করিতে পুত্র করিয়াছে সাধ।<br />
পুত্রের কুশল শুনি খণ্ডিল বিষাদ।।<br />মুনি ভাবে অপুত্রক অজের নন্দন।<br />ঋষ্যশৃঙ্গ করিবেন যজ্ঞ আরম্ভণ।।<br />নিমন্ত্রণ হইবেক মম সে যজ্ঞেতে।<br />সেইকালে হবে দেখা পুত্রের সহিতে।।<br />এতেক ভাবিয়া মুনি গেল নিজ বাস।<br />আদিকাণ্ড রচিল পণ্ডিত কৃত্তিবাস।।</p>