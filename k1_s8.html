<h2>০৮. রাজা হরিশ্চন্দ্রের উপাখ্যান</h2>
<p>হারীতের পুত হরিবীজ নাম ধরে।<br />হরিবীজ রাজা হইল অযোধ্যা নগরে।।<br />হরি রাজা বহু কাল সুখে রাজ্য করে।<br />তাঁর পুত্র হরিশ্চন্দ্র খ্যাত চরাচরে।।<br />হরিশ্চন্দ্রে সমর্পণ করি সর্ব দেশ।<br />স্বরূপে গঙ্গাতে রাজা করিল প্রবেশ।।<br />পিতৃমৃত্যু পরে হরিশ্চন্দ্র হৈল রাজা।<br />পুত্রের সমান পালে পৃথিবীর প্রজা।।<br />সোমদত্ত রাজকন্যা নাম তার শৈব্যা।<br />
বিবাহ করিল হরিশ্চন্দ্র অতি ভব্যা।।<br />পাইয়া সুন্দরী জায়া অন্তরে উল্লাস।<br />হইল তাঁহার পুত্র নামে রুহিদাস।।<br />সুখে রাজ্য করে হরিশ্চন্দ্র মহীপতি।<br />ইন্দ্রেরে লইয়া কিছু শুনহ সম্প্রতি।।<br />একদিন সভাতে বসিল সুরপতি।<br />পঞ্চকন্যা নৃত্য করে প্রথম যুবতী।।<br />নাচিতে নাচিতে অতি বাড়িল তরঙ্গ।<br />একবার করিলেক তারা তালভঙ্গ।।<br />
দেখিয়া করিল কোপ দেব পুরন্দর।<br />অভিশাপ দিল পঞ্চকন্যার উপর।।<br />যৌবন গর্বিতা তোরা হয়েছিস মনে।<br />বদ্ধ হয়ে থাক বিশ্বামিত্র তপোবনে।।<br />চরণে ধরিয়া কন্যা করেন ক্রন্দন।<br />কতকালে হবে বল শাপ বিমোচন।।<br />ইন্দ্র বলে বন্দীরূপে থাক তপোবনে।<br />
মুক্ত হবে রাজা হরিশ্চন্দ্র পরশনে।।<br />নিত্য সে রূপসী পুষ্প করে আহরণ।<br />ডাল ভাঙ্গে ফুল তোলে কে করে বারণ।।<br />শিষ্যসহ বিশ্বামিত্র গেল তপোবনে।<br />ডালভাঙ্গা গাছ সব দেখিল নয়নে।।<br />এমন করিয়া ডাল ভাঙ্গে যেই জন।<br />আইলে লাগিবে কালি লতার বন্ধন।।<br />
এত বলি শাপ তারে দিল মুনিবরে।<br />প্রভাতে আইল কন্যা পুষ্প তুলিবারে।।<br />যেইকালে কন্যা আসি ডালে ভর দিল।<br />লতার বন্ধন হাতে অমনি লাগিল।।<br />প্রভাতে আসিয়া বিশ্বামিত্র তপোবনে।<br />
কন্যা দেখি ভাবিতে লাগিল রুষ্ট মনে।।<br />অনেক প্রকারে তারে দিল ভর্ৎসন।<br />যথাস্থানে মুনিবর করিল গমন।।<br />হেনকালে তথা হরিশ্চন্দ্র যশোধন।<br />মৃগয়া করিতে করিলেন আগমন।।<br />মৃগ না পাইয়া অতি ব্যাকুলিত মন।<br />ক্লান্ত হন নানা স্থান করিয়া ভ্রমণ।।<br />মনস্তপ পাইয়া বসিল তরুতলে।<br />কন্যা ডাকে উচ্চৈঃস্বরে হরিশ্চন্দ্র বলে।।<br />
ক্রন্দন শুনিয়া রাজা গেল তপোবনে।<br />স্পর্শমাত্র মুক্ত হয়ে গেল পঞ্চজনে।।<br />আশ্চর্য দেখিয়া হরিশ্চন্দ্র যশোধন।<br />সৈন্য সহ নিজ রাজ্যে করিল গমন।।<br />প্রাতঃকালে আইলেন গাধির নন্দন।<br />কন্যাগণে না দেখি দুঃখিত হৈল মনে।।<br />আমি যে বান্ধিনু ছাড়াইল কোন্ জনে।<br />সর্বনাশ হইল তার সংশয় জীবন।।<br />ধ্যান করি জানিলেন গাধির নন্দন।<br />হরিশ্চন্দ্র ছাড়াইয়া দিল কন্যাগণ।।<br />মুনি ক্রোধ করিয়া যে চলিল সত্বর।<br />উত্তরিলা গিয়া মুনি রাজার গোচর।।<br />মুনিরে দেখিয়া রাজা কৈল অভ্যর্থন।<br />
এস এস বলি দিল বসিতে আসন।।<br />সফল ভবন মোর সফল জীবন।<br />মোর গৃহে আইলা যে গাধির নন্দন।।<br />জ্বলন্ত অনল যেন বলে তপোধন।<br />যে কন্যা বান্ধিনু তাঁরে ছাড় কি কারণ।।<br />রাজা কহে কন্যা মোরে কৈল আমন্ত্রণ।<br />মিথ্যা না বলিব প্রভু করেছি মোচন।।<br />
দান পুণ্য করি প্রভু তুষি যে ব্রাহ্মণ।<br />আমা প্রতি ক্রোধ কেন কর অকারণ।।<br />এ কথা শুনিয়া কহে গাধির কুমার।<br />দান পুণ্য কর বলে এত অহঙ্কার।।<br />কি দান করিবা তুমি দেখি তব মন।<br />
আমারে কিঞ্চিৎ দান দেহ ত রাজন্।।<br />রাজা বলে গৃহধর্ম সফল জীবন।<br />মোর দান লবে প্রভু গাধির নন্দন।।<br />যাহা চাহ তাহা দিব না করিব আন।<br />নানা দানে গোসাঞি রাখিব তব মান।।<br />মুনি বলে দান দেহ যদ্যপি রাজন্।<br />আগেতে করহ তুমি সত্য নিবন্ধন।।<br />রাজা বলে সত্য সত্য না করিব আন।<br />এ সত্য লঙ্ঘিলে নাহি পাব পরিত্রাণ।।<br />ভূপতি করিল সত্য না বুঝিয়া ছন্দ।<br />
মৃগ বন্দী হৈল যেন না বুঝিয়া ফান্দ।।<br />মুনি বলে দেখহ সকল দেবগণ।<br />রাজা করিবেন নিজ সত্যেরে পালন।।<br />মুনি বলে দিবে যদি ভেবেছ অন্তরে।<br />রাজন্ পৃথিবী দান করহ আমারে।।<br />দানের করিল রাজা অতি পরিপাটী।<br />হাতে করি আনিলেন তিন তোলা মাটী।।<br />ভূদান করিল হরিশ্চন্দ্র শ্রদ্ধাযুত।<br />স্বস্তি স্বস্তি বলিয়া লইল গাধিসূত।।<br />মুনি বলে দিলা দান পাইনু এখন।<br />দানের দক্ষিণা রাজা আনহ কাঞ্চন।।<br />
রাজা বলে দক্ষিণাতে না করিহ ঘৃণা।<br />দানের দক্ষিণা দিব সাত কোটি সোণা।।<br />মুনি বলে বিলম্বে নাহিক প্রয়োজন।<br />সাত কোটি কাঞ্চন করহ সমর্পণ।।<br />ভূপতি করেন আজ্ঞা ভাণ্ডারীর প্রতি।<br />আমারে আনিয়া দেহ স্বর্ণ শীঘ্রগতি।।<br />দৃঢ় করি বলে মুনি গাধির কুমার।<br />ভাণ্ডার উপর তব কিবা অধিকার।।<br />সকল পৃথিবী দান করিলা আমারে।<br />ভাণ্ডারী কাহার ধন দিবেক তোমারে।।<br />শুনিয়া ভাবিত রাজা ছাড়িল নিঃশ্বাস।<br />আপনি করিলাম আপনা সর্বনাশ।।<br />মুনি বলে ভূপতি মজিলা অহঙ্কারে।<br />পৃথিবী ছাড়িয়া বেটা যাহ স্থানান্তরে।।<br />
পাত্র মিত্র সবে বলে করি যোড়পাণি।<br />হরিশ্চন্দ্র ভূপে দিতে পটি একখানি।।<br />সূচ্যগ্র খননে যত উঠে বসুমতী।<br />উহাকে না দেয় বিশ্বামিত্র মহামতি।।<br />পাত্র মিত্র বলে শুন গাধির তনয়।<br />কোথায় বসিবে হরিশ্চন্দ্র নিরাশ্রয়।।<br />এত শুনি ক্রোধ করি বলে মহাঋষি।<br />পৃথিবীর বহির্ভাগে আছে বারাণসী।।<br />শৈব্যা নারী আর নিজে পুত্র রুহিদাস।<br />তিনজন যাউক করিতে কাশীবাস।।<br />বিশ্বামিত্র বাক্য শুনি সূর্যবংশধন।<br />দারা পুত্র সহ কাশী করিল গমন।।<br />মুনি বলে শুন রাজা আমার বচন।<br />
দিয়া যাহ সাতকোটি আমাকে কাঞ্চন।।<br />রাজা বলিছে গোসাঞি না করিহ ঘৃণা।<br />সাত দিন পরে দেব সাতকোটি সোণা।।<br />সাত দিন পথে রাজা বহিয়া চলিল।<br />পথ আগুলিয়া মুনি কহিতে লাগিল।।<br />মম কথা শুন হরিশ্চন্দ্র তপোধন।<br />আগে দেহ সাতকোটি আমারে কাঞ্চন।।<br />শৈব্যার সহিত রাজা করিল মন্ত্রণা।<br />কি দিয়া শোধিবে ভাবে ব্রাহ্মণের সোণা।।<br />
শৈব্যা বলে শুন প্রভু নিবেদি তোমারে।<br />আমাকে বিক্রয় কর হাটের মাঝারে।।<br />স্ত্রী লইয়া চলে রাজা হাটের ভিতরে।<br />দাসী কিন বলিয়া ডাকিল উচ্চৈঃস্বর।।<br />এক বিপ্র ছিল সে পণ্ডিত সাধুজন।<br />ছিল তার একটি দাসীর প্রয়োজন।।<br />ব্রাহ্মণ বলেন ওহে পুরুষরতন।<br />লইবা দাসীর মূল্য কতেক কাঞ্চন।।<br />রাজা বলে নাহি জানি মিথ্যা প্রবঞ্চনা।<br />এ দাসীর মূল্য চাই চারি কোটি সোণা।।<br />এ কথা শুনিয়া বিপ্র স্বীকার করিল।<br />চারি কোটি সোণা দিয়া শৈব্যারে কিনিল।।<br />দাসী নিয়া দ্বিজ যায় আপনার বাস।<br />মায়ের কাপড় ধরি কান্দে রুহিদাস।।<br />
অঞ্চল ধরিয়া পুত্র যায় গড়াগড়ি।<br />ছাড় ছাড় বলি বিপ্র দেখাইল বাড়ি।।<br />শৈব্যা বলে গোসাঞি করি গো নিবেদন।<br />বিনা পণে কিনহ আমার এ নন্দন।।<br />শুনিয়া কহিল বিপ্র হইয়া বাতুল।<br />দুজনের তরে কোথা পাইব তণ্ডুল।।<br />শৈব্যা বলে তুমি অন্ন দিবা যে আমাকে।<br />তাহাই ভক্ষণ আমি করাব বালকে।।<br />ব্রাহ্মণ বলেন ক্রোধে হইয়া বাতুল।<br />দিনপ্রতি একসের পাইবা তণ্ডুল।।<br />দাসী কিনি বিপ্র যায় আপনার স্থানে।<br />
স্বর্ণ লয়ে গেল রাজা মুনি বিদ্যমানে।।<br />অত্যল্প দেখিয়া স্বর্ণ কহে তপোধন।<br />অল্প জ্ঞান কর হরিশ্চন্দ্র হে রাজন্।।<br />সাত কোটি লব ঘাটী নহে সাত রতি।<br />বিশ্বামিত্রে অবজ্ঞা না কর মহামতি।।<br />এ কথা শুনিয়া মহা প্রমাদ ভাবিল।<br />শিরা হাত দিয়া রাজা হাটে চলি গেল।।<br />হাটখানি বৈসে বারাণসীর গোচরে।<br />তৃণ বান্ধি সান্ধাইল হাটের ভিতরে।।<br />নফর কিনিবা বলি ডাকে উচ্চৈঃস্বরে।<br />কালু নামে হাড়ি এক ছিল সে নগরে।।<br />সে বলে আমার কর্ম আছে তো নফরে।<br />
চাহি এক নফর সে রাখিবে শূকরে।।<br />এ কথা শুনিয়া রাজা কহিছে বচন।<br />তুমি যাহা কহ তাহা করিব পালন।।<br />কালু বলে শুন ওহে পুরুষরতন।<br />আপনার মূল্য লবা কতেক কাঞ্চন।।<br />রাজা বলে নাহি জানি মিথ্যা ব্যবহার।<br />স্বর্ণ লব তিন কোটি মূল্য আপনার।।<br />এ কথা শুনিয়া কালু বিলম্ব না কৈল।<br />তিন কোটি স্বর্ণ দিয়া নফর কিনিল।।<br />সাত কোটি সোণা নিয়া দিল মুনিবরে।<br />ধন পাইয়া গেল মুনি অযোধ্যা নগরে।।<br />কালু বলে শুন ওহে পুরুষরতন।<br />কি নাম তোমার কহ কাহার নন্দন।।<br />প্রবন্ধ করিয়া রাজা কহিতে লাগিল।<br />হরিশ্চন্দ্র নাম বাপমায়েতে রাখিল।।<br />কত বা ডাকিবে হরিশ্চন্দ্র নাম ধরে।<br />
কখন বলিও হরি কখন বা হরে।।<br />নফর লইয়া কালু যায় নিজ বাস।<br />হরিশ্চন্দ্র ঘুচাইয়া কৈল হরিদাস।।<br />হরিদাস বলে প্রভু করি নিবেদন।<br />খাইতে উচ্ছিষ্ট মোরে না দিবে কখন।।<br />কালু বলে হরিদাস শুনহ বচন।<br />বারাণসীপুরে রাখ শূকরের গণ।।<br />বারাণসীতীরে যত মড়া দাহ হয়।<br />পঞ্চাশ কাহন লহ প্রত্যেক মড়ায়।।<br />সঁপিয়া কর্তব্য কর্ম হাড়ি গেল ঘরে।<br />ডাকিয়া আনিল রাজা সকল শূকরে।।<br />বলিতে লাগিল হরিশ্চন্দ্র মহীপাল।<br />মম এক কথা শুন শূকরের পাল।।<br />
দান পুণ্য করিলাম এ দক্ষিণ করে।<br />তোমাদের মলমুত্র মুছিব কি করে।।<br />এক সত্য পালিবা হে সকল শূকরে।<br />মলমূত্র পরিত্যাগ করিহ অন্তরে।।<br />পালিল রাজার বাক্য সকল শূকরে।<br />মলমূত্র পরিত্যাগ করিল অন্তরে।।<br />উভঝুঁটি চুল বাঁধে রাজা উচ্চ করে।<br />বারাণসীতীরে নিত্য দৌড়াদৌড়ি করে।।<br />রাজচিহ্ন রাজার সকল পলাইল।<br />পাটনীর বেশ রাজা তখন ধরিল।।<br />শৈব্যা রহিলেন হেথা ব্রাহ্মণ আগারে।<br />এক সের তণ্ডুল ব্রাহ্মণ দেয় তাঁরে।।<br />তিন পোয়া রুহিদাস খান তিন বারে।<br />
এক পোয়া খান শৈব্যা দ্বিজের আগারে।।<br />বিপ্র বলে শুন শৈব্যা আমার বচন।<br />খাইল তোমার ভাগ তোমার নন্দন।।<br />কালি হৈতে আমি যে করিব দেবার্চন।<br />তব পুত্রে পুষ্প হেতু পাঠাইব বন।।<br />পুষ্প আহরণে যাউক বালক তোমার।<br />বাড়াইয়া দিব ত তণ্ডুল কিছু আর।।<br />শৈব্যা বলে যেই আজ্ঞা করিবা যখন।<br />সেই আজ্ঞা পালিবেক আমার নন্দন।।<br />
স্বর্ণসাজি লইল সে স্বর্ণের আঁকড়ি।<br />বিশ্বামিত্র তপোবনে যায় রড়ারড়ি।।<br />ডাল ভাঙ্গে ফুল তোলে আপনার মনে।<br />এক দিন এল মুনি সে বন ভ্রমণে।।<br />ডাল ভাঙ্গা দেখিয়া কুপিল মুনি মনে।<br />
এমন কুকর্ম আসি করে কোন্ জনে।।<br />ধ্যান করি বিশ্বামিত্র জানিল কারণ।<br />পুত্রার্থে আইসে হরিশ্চন্দ্রের নন্দন।।<br />বিপ্রঘরে জননী হাড়ির ঘরে বাপ।<br />কল্য যদি আসে তার বুকে খাবে সাপ।।<br />
এত বলি শাপ দিল ক্রোধে তপোধন।<br />রাত্রিকালে হেথা শৈব্যা দেখিল স্বপন।।<br />প্রাতঃকালে প্রকাশিত সূর্যের কিরণ।<br />তুলিতে কুসুম যায় রাজার নন্দন।।<br />তপোবনে রাজার কুমার যবে চলে।<br />হেনকালে শৈব্যা তারে হাত ধরি বলে।।<br />না যাইও তুলিতে কুসুম তপোবন।<br />নিতান্ত করিবে তোরে ভুজঙ্গে দংশন।।<br />রুহিদাস বলে নাহি যাইলে তথায়।<br />দুর্মুখ ব্রাহ্মণ অন্ন না দিবে তোমায়।।<br />কৃতী পুত্র করে পিতামাতার পালন।<br />
খাইয়া তোমার অন্ন থাকি সর্বক্ষণ।।<br />না রাখিল শিশুপুত্র মায়ের বচন।<br />কুসুম তুলিতে যায় রাজার নন্দন।।<br />রুহিদাস প্রবেশিল সেই তপোবনে।<br />নানা জাতি পুষ্প তুলে যাহা লয় মনে।।<br />জাতী যুথী মল্লিকা যে তুলিল রঙ্গন।<br />পারিজাত শেফালিকা চম্পক কাঞ্চন।।<br />অশোক কিংশুক জবা অতসী কেশর।<br />গোলাপ আকন্দ তোলে বকুল টগর।।<br />
অবশেষে শ্রীফলে আঁকড়ি ভেজাইল।।<br />ডালেতে আছিল সাপ বুকেতে দংশিল।।<br />সর্বাঙ্গেতে শিশুর বেড়িল বিষজাল।<br />ভূমিতে পড়িল শিশু মুখে ভাঙ্গে লাল।।<br />আকাশে হইল বেলা দ্বিতীয় প্রহর।<br />তবু সে রাজার পুত্র না আইল ঘর।।<br />বিলম্ব দেখিয়া তবে কহিছে ব্রাহ্মণ।<br />এখন না আইল কবে হবে দেবার্চন।।<br />শৈব্যা বলে প্রভু এই করি নিবেদন।<br />আপনি দেখিয়া আসি কোথা সে নন্দন।।<br />তনয়ে দেখিতে শৈব্যা করিল গমন।<br />তপোবনে মুনির দিলেক দরশন।।<br />বালকেরে চাহিয়া বেড়ায় তপোবনে।<br />দেখে বৃক্ষ আড়ে পড়ে আপন নন্দনে।।<br />পুত্রকে দেখিয়া শৈব্যা পড়িল ভূতলে।<br />যেমন কলার গাছ ভাঙ্গে ডালে মূলে।।<br />পুত্র কোলে করি শৈব্যা করিছে ক্রন্দন।<br />কোথা গেল মম পুত্র রুহিত নন্দন।।<br />কোথা গেলে ওহে হরিশ্চন্দ্র যশোধন।<br />আসিয়া দেখহ তব মরিল নন্দন।।<br />
ধর্ম করিবার ফল দিল নারায়ণ।<br />অগ্নিতে পুড়িয়া আমি ত্যজিব জীবন।।<br />পুত্র কোলে করি শৈব্যা করিছে গমন।<br />পলাইয়া গেল বলি ভাবিছে ব্রাহ্মণ।।<br />পুত্র কোলে করি শৈব্যা ছাড়িল নিঃশ্বাস।<br />কান্দিতে কান্দিতে কহে ব্রাহ্মণের পাশ।।<br />নিবেদন করি শুন সকল ব্রাহ্মণে।<br />
কেমনে বাঁচিবে পুত্র বাঁচিবে কেমনে।।<br />শুনিয়া প্রবোধ বাক্য কহে বিপ্রগণ।<br />সর্পের দংশনে প্রাণ ছাড়িল নন্দন।।<br />মড়া কোলে করি কেন করিছ ক্রন্দন।<br />মরিলে অবশ্য জন্ম জন্মিলে মরণ।।<br />বারাণসীপুরে তুমি মড়া লয়ে যাহ।<br />কাষ্ঠচিতা করি এই মৃতদেহ দাহ।।<br />মড়া লৈয়া গেল শৈব্যা কাতর অন্তরে।<br />ততক্ষণে ব্রাহ্মণ চলিল নিজ ঘরে।।<br />মড়া লৈয়া গেল শৈব্যা বারাণসী বাস।<br />হাতেতে মুদ্গর করি আসে হরিদাস।।<br />
হরিদাস বলে মড়া করিব দাহন।<br />মড়া প্রতি লই পঞ্চাশৎ কার্ষাপণ।।<br />হরিদাস বলে তোমায় কহিনু নিশ্চয়।<br />তোমারে বলি যে সত্য আন নাহি হয়।।<br />অন্যের ঘাটেতে লৈয়া পোড়াহ কুমার।<br />বিধাতা করিল মোরে হাড়ির আচার।।<br />শৈব্যা বলে গোসাঞি বলিতে ভয় বাসি।<br />বিধাতা করিল মোরে ব্রাহ্মণের দাসী।।<br />শৈব্যা বলে আজ্ঞা কর ঘাটের পাটনী।<br />দিব আমি চিরিয়া এ বস্ত্র আধখানি।।<br />এতেক শুনিয়া তবে শৈব্যার বচন।<br />হাতেতে মুদ্গর নৈয়া আইসে রাজন্।।<br />পড়িলেন পুত্র লয়ে শৈব্যা আথান্তরে।<br />হরিশ্চন্দ্র বলিয়া সে কান্দে উচ্চৈঃস্বরে।।<br />
প্রভু হরিশ্চন্দ্র রাজা গেলে কোথাকারে।<br />আসিয়া দেখহ মৃত আপন কুমারে।।<br />হরিশ্চন্দ্র বলি শৈব্যা কান্দে বিদ্যমান।<br />তখন হইল সে রাজার পূর্ব জ্ঞান।।<br />হরিশ্চন্দ্র বলে রাণি না কর ক্রন্দন।<br />আমি সেই হরিশ্চন্দ্র দেখহ লক্ষণ।।<br />শৈব্যা বলে হরি হরি এ ছিল কপালে।<br />সামান্য পাটনী আজ কটু কথা বলে।।<br />অযোধ্যায় ছিলাম যে রাজার রমণী।<br />এবে পরিহাস করে ঘাটের পাটনী।।<br />হরিদাস বলে প্রিয়ে বলি তব ঠাঁই।<br />পাসরিলে সকলি কিছুই মনে নাই।।<br />সোমদত্ত রাজকন্যা শৈব্যা তব নাম।<br />তোমাকে বিবাহ প্রিয়ে আমি করিলাম।।<br />
রুহিদাস নামে তব হইল নন্দন।<br />মম রাজ্য নিল বিশ্বামিত্র তপোধন।।<br />এ কথা শুনিয়া রাণী চাহিতে লাগিল।<br />কপালে নিশানা ছিল তখনি চিনিল।।<br />পুত্র কোলে করি রাজা করিছে ক্রন্দন।<br />কোথা এড়ি গেলে বাপু রুহিত নন্দন।।<br />এ ধর্ম করিতে দুঃখ দিল নারায়ণ।<br />অগ্নিতে পুড়িয়া আজি ছাড়িব জীবন।।<br />তখন চন্দন কাষ্ঠে জ্বালাইল চিতা।<br />
মধ্যেতে রাখিল পুত্র পাশে পিতামাতা।।<br />যে কালে জ্বলন্ত অগ্নি দিবেন চিতাতে।<br />হেনকালে ধর্মরাজ কহেন সাক্ষাতে।।<br />অগ্নিতে পুড়িয়া কেন ত্যজিবা জীবন।<br />আমি জিয়াইয়া দিব তোমার নন্দন।।<br />পদ্মহস্ত বুলাইল বালকের গায়।<br />বিষজ্বালা দূরে গেল চক্ষু মেলি চায়।।<br />হেনকালে কালু আসি রাজারে সম্ভাষে।<br />তোমায় আমার স্বর্ণ দায় না আইসে।।<br />ব্রাহ্মণ আসিয়া বলে রাজার সদনে।<br />তোমাতে আমাতে দায় ঘুচিল কাঞ্চনে।।<br />রাজা বলে গোসাঞি করি গো নিবেদন।<br />
ব্রহ্মস্ব লইব বল কিসের কারণ।।<br />রাণীর হাতেতে স্বর্ণকঙ্কণ যে ছিল।<br />তাহা দিয়া রাজা তার দায় ঘুচাইল।।<br />মুনি বলে জপ তপ সব নষ্ট কৈনু।<br />মিথ্যা রাজ্য করিয়া যে জন্ম গোঙাইনু।।<br />যেখানে আছেন হরিশ্চন্দ্র যশোধন।<br />সেইখানে মুনি আসি দিল দরশন।।<br />মুনি বলে শুন হরিশ্চন্দ্র মহীপতি।<br />আপনার রাজ্যে তুমি যাহ শীঘ্রগতি।।<br />রাজা বলে গোসাঞি শুনহ নিবেদন।<br />কেমন করিলা রাজ্য কহ তপোধন।।<br />মুনি বলে সে কথায় নাহি প্রয়োজন।<br />এক্ষণে গমন রাজ্যে করহ রাজন্।।<br />
স্ত্রী পুত্র লইয়া রাজা করিল গমন।<br />প্রসন্নমানস মুনি প্রফুল্লবদন।।<br />অযোধ্যায় রাজা আসি দিল দরশন।<br />রাজসূয় যজ্ঞ রাজা করিল তখন।।<br />রাজ্যভার পুত্রেরে করিয়া সমর্পণ।<br />হরিশ্চন্দ্র পরলোকে করিলা গমন।।<br />কুক্কুর বিড়াল আদি যত পশুগণ।<br />স্বশরীরে সবে চলে বৈকুণ্ঠ ভুবন।।<br />দেব গদাধর তাহে কুপিত অন্তরে।<br />কহিলেন ডাকিয়া নারদ মুনিবরে।।<br />স্বর্গ নষ্ট করে হরিশ্চন্দ্র নৃপবর।<br />
এ কথা শুনিয়া মুনি চলিল সত্বর।।<br />বীনা বাজাইয়া যায় মহা তপোধন।<br />দেখে রথে স্বর্গে রাজা করিছে গমন।।<br />প্রণমিয়া রাজা তবে স্বর্গে যাই বলে।<br />মুনি বলে যাহ রাজা কোন্ পুণ্যফলে।।<br />সুবুদ্ধি রাজার তবে কুবুদ্ধি ঘটিল।<br />আপনার পুণ্য যত কহিতে লাগিল।।<br />বাপী কূপ তড়াগাদি নানা স্থানে করি।<br />দিয়াছি জাঙ্গাল আর বৃক্ষ সারি সারি।।<br />মম রাজ্য নিল বিশ্বামিত্র তপোধন।<br />আপনাকে বেচি শুধিলাম সে কাঞ্চন।।<br />
পুণ্যকথা যেই রাজা কহিতে লাগিল।<br />কহিতে কহিতে রথ নামিয়া পড়িল।।<br />নামিল রাজার রথ দুঃখিত অন্তর।<br />ভাল মন্দ নাহি বলে হইল কাতর।।<br />স্বর্গে থাকি যুক্তি করে যত দেবগণ।<br />
রাজার কটক কিবা করিবে ভক্ষণ।<br />যে শস্য সঞ্চয় করে না করিয়া ব্যয়।<br />হরিশ্চন্দ্র রাজার কটকে তাহা লয়।<br />ক্ষেত্র হৈতে যেই শস্য আনিয়া ফেলায়।<br />হরিশ্চন্দ্র রাজার কটকে তাহা খায়।।<br />নূতন বসন রাখে করিয়া যতন।<br />রাজার কটক পরে সেই সে বসন।।<br />এ নিয়ম করিল সকল দেবগণ।<br />অর্ধপথে হরিশ্চন্দ্র রহিল তখন।।<br />
স্বর্গে নাহি গেল রাজা মর্ত্য না পাইল।<br />হরিশ্চন্দ্র রাজা মধ্য পথেতে রহিল।।<br />কৃত্তিবাস পণ্ডিতের কবিত্ব বিচক্ষণ।<br />আদিকাণ্ডে গান হরিশ্চন্দ্র বিবরণ।।</p>