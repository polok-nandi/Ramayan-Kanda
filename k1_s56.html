<h2>৫৬. রাজা দশরথ বিশ্বামিত্র মুনিকে প্রতারণা করিয়া ভরত ও শত্রুঘ্নকে প্রেরণ ওবিশ্বামিত্রের কোপ, তৎপরে রামের গমন স্বীকার</h2>
<p>রাজা বলিলেন মুনি করি নিবেদন।<br />ধুনর্ব্বিদ্যা নাহি জানে কি করিবে রণ।।<br />অত্যল্প বয়স মম পুত্র চারি গুটি।<br />শিরে চুল নাহি ঘুচে আছে পঞ্চঝুঁটি।।<br />অন্য সৈন্য যত চাহ লহ তপোধন।<br />তাহারা করিবে নিশাচর নিবারণ।।<br />শুনিয়া কহেন বিশ্বামিত্র তপোধন।<br />কটকে খাইবে এত কোথা পাব ধন।।<br />একা রাম গেলে হয় কার্য্যের সাধন।<br />সহস্র কটকে মম নাহি প্রয়োজন।।<br />তব বংশে ছিলেন যে হরিশ্চন্দ্র রাজা।<br />
পৃথিবী আমাকে দিয়া করিলেন পূজা।।<br />তথাপি না পাইলেন মনের সান্ত্বনা।<br />স্ত্রী পুত্র বেচিয়া শেষে দিলেন দক্ষিণা।।<br />একা রামে দিতে তুমি কর উপহাস।<br />সূর্য্যবংশ আজি বুঝি হইল বিনাশ।।<br />চিন্তিত হইয়া রাজা ভাবে মনে মনে।<br />ডাকিলেন ভরত শত্রুঘ্ন দুইজনে।।<br />দোঁহে দাঁড়াইল সে মুনির সাক্ষাতে।<br />রাজা বলিলেন যাহ মুনির সাক্ষাতে।।<br />ভূপতির বঞ্চনায় ভ্রান্ত তপোধন।<br />মনে ভাবিলেন এই শ্রীরাম লক্ষ্মণ।।<br />
আগে যান মহামুনি পাছে দুইজন।<br />সরযূ নদীর তীরে দিল দরশন।।<br />মুনি বলিলেন শুন ভূপতি-কুমার।<br />হেথা গমনের পথ আছে দ্বিপ্রকার।।<br />এই পথে গেলে যাই তিন দিনে ঘর।<br />এই পথে গেলে লাগে তৃতীয় প্রহর।।<br />তৃতীয় প্রহর পথে কিন্তু আছে ভয়।<br />সেই পথে রাক্ষসী তাড়কা নামে রয়।।<br />তাড়িয়া ধরিয়া খায় যত মুনিগণে।<br />
কোন্ পথে যাইতে তোমার লাগে মনে।।<br />বলিলেন ভরত শুনহ তপোধন।<br />দুষ্ট ঘাঁটাইয়া পথে কোন্ প্রয়োজন।।<br />একথা শুনিয়া মুনি ভাবিলেন মনে।<br />ইহা না হবেন যোগ্য রাক্ষস নিধনে।।<br />এক রাক্ষসের নাম শুনি এত ডর।<br />মারিবেন ইনি কিসে কোটি নিশাচর।।<br />
রাজার শঠতা মুনি ভাবেন অন্তরে।<br />শ্রীরামে না দিয়া রাজা দিল ভরতেরে।।<br />আমার সহিত রাজা করে উপহাস।<br />অযোধ্যা সহিত আজি করিব বিনাশ।।<br />ক্রোধে ফিরিলেন পুনঃ বিশ্বামিত্র ঋষি।<br />নির্গত হইল তাঁর নেত্রে অগ্নিরাশি।।<br />সেই অগ্নি লাগে গিয়া অযোধ্যা-নগরে।<br />
প্রজার তাবৎ ঘর দ্বার দগ্ধ করে।।<br />কান্দিয়া চলিল প্রজা রামের গোচরে।<br />বিশ্বামিত্র মুনি আসি সর্ব্বনাশ করে।।<br />তোমারে না দিয়া রাজা দিল ভরতেরে।<br />তেকারণে এ বিপদ অযোধ্যা নগরে।।<br />প্রজার করুণা শুনি রামের তরাস।<br />ধাইয়া গেলেন রাম বিশ্বামিত্র পাশ।।<br />মুনির চরণ ধরি বলে রঘুমণি।<br />প্রজালোকে রক্ষা প্রভু করহ আপনি।।<br />
অপরাধ যেই করে দণ্ড কর তার।<br />নিরপরাধীর দণ্ড করা অবিচার।।<br />মুনি হৈয়া যেই জন রাগে দেয় মন।<br />পূর্ব্ব ধর্ম্ম নষ্ট তাঁর হয় সেইক্ষণ।।<br />পুত্রে পাঠাইতে পিতা হলেন কাতর।<br />যজ্ঞ রক্ষা করি গিয়া মিথিলা নগর।।<br />হাসিলেন মুনিরাজ রামের বচনে।<br />অযোধ্যার পানে চান অমৃত-নয়নে।।<br />সকল করিতে পারে তপের কারণ।<br />যেমন অযোধ্যাপুরী হইল তেমন।।<br />মুনির চরিত্র দেখি রামের তরাস।<br />আদিকাণ্ড গাইল পণ্ডিত কৃত্তিবাস।।</p>