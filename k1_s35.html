<h2>৩৫. দশরথ পুত্রের জন্য ঋষ্যশৃঙ্গকে আনিয়া যজ্ঞকরণের পরামর্শ ও উক্ত মুনির উৎপত্তি কাহিনী</h2>
<p>রাজ্য করে দশরথ অনেক বৎসর।<br />একছত্র মহারাজ যেন পুরন্দর।।<br />পাত্র মিত্র ভাই বন্ধু সবাকারে আনি।<br />বশিষ্ঠাদি আনাইল যত মুনি জ্ঞানী।।<br />সভা করি বসে রাজা অমাত্য-সহিতে।<br />অতি খেদ করি রাজা লাগিল কহিতে।।<br />ইহকালে না হইল আমার সন্তুতি।<br />পরকালে কিরূপে পাইব অব্যাহতি।।<br />সন্ততি থাকিলে করে শ্রাদ্ধাদি তর্পণ।<br />আমার মরণে বংশে নাহি একজন।।<br />নবম হাজার বর্ষ বয়স হইল।<br />
এতকাল আমার সন্তান না জন্মিল।।<br />অপুত্রক আমি পাই মনে বড় দুঃখ।<br />প্রভাতে না দেখে লোক অপুত্রের মুখ।।<br />তর্পণের কালে আমি পিতৃলোক আনি।<br />অঞ্জলি করিয়া দিই তর্পনের পানি।।<br />
শীত জল উষ্ণ হয় নাকের নিশ্বাসে।<br />আমা হৈতে গেল বংশ জল দিবে কে সে।।<br />বর দিয়াছেন শ্রীঅন্ধক মহামুনি।<br />যজ্ঞ কর তুমি ঋষ্যশৃঙ্গ মুনি আনি।।<br />ঋষ্যশৃঙ্গ মুনিবর কোন্ দেশে বৈসে।<br />কার্য্যসিদ্ধি হয় যদি সেই মুনি আসে।।<br />কহিতে লাগিলা যে বশিষ্ঠ মহামুনি।<br />
শুন ঋষ্যশৃঙ্গের যে উৎপত্তি কাহিনী।।<br />বিভাণ্ডক-মুনি-ভয়ে সর্ব্বলোক কাঁপে।<br />ত্রিভুবন ভস্ম হয় যদি মুনি শাপে।।<br />তাঁহার তপস্যা দেখি ইন্দ্র ভাবে মনে।<br />পাঠাইয়া দিল ইন্দ্র দেবতা পবনে।।<br />
মুনির নিকটে বায়ু লুকাইয়া থাকে।<br />বৃক্ষফল খায় মুনি পবন তা দেখে।।<br />ফলেতে অমৃত মাখি রাখিল পবন।<br />ফলযোগে সুধা মুনি করিল ভক্ষণ।।<br />ফলের সহিত সুধা খেয়ে মহামুনি।<br />
বলবান অতিশয় হইল তখনি।।<br />শুদ্ধ দেহ খেয়ে সুধা মহাবলবান।<br />তপস্যা করেন বনে চারিদিকে চান।।<br />তপস্যা করেন মুনি নর্ম্মদার জলে।<br />উর্ব্বশী চলিয়া যায় গগন-মণ্ডলে।।<br />অঙ্গের বসন তার বাতাসেতে উড়ে।<br />দৈবযোগে তাঁর দৃষ্টি তারে গিয়া পড়ে।।<br />তাহাকে দেখিয়া মুনি কামে অচেতন।<br />মুনির হইল রেতঃস্খলন তখন।।<br />আস্তে ব্যস্তে মুনি তাহা ধরে বাম হাতে।<br />জলে না ফেলিয়া রেতঃ ফেলায় কূলেতে।।<br />
পুনর্ব্বার মহামুনি করি আচমন।<br />তপস্যা করেন বিভাণ্ডক তপোধন।।<br />বিধির লিখন কভু না হয় খণ্ডন।<br />তৃষ্ণায় হরিণী জল খায় সেইক্ষণ।।<br />জল খেয়ে হরিণী কূলেতে ঘাস চাটে।<br />ঘাসের সহিত রেতঃ সান্ধাইল পেটে।।<br />দৈবযোগে হরিণী আছিল ঋতুমতী।<br />মুনিবীর্য্য খাইয়া হইল গর্ভবতী।।<br />দিনে দিনে গর্ভ তার উদরে বাড়িল।<br />
ছয়মাসে পশুবৎ প্রসব হইল।।<br />মনুষ্য আকারে হৈল হরিণী-বদন।<br />দেখিয়া হরিণী পুত্র ভাবিল তখন।।<br />মনুষ্যের ডরে আমি ভ্রমি বনে বনে।<br />আমার গর্ভেতে হৈল শত্রুর জনম।।<br />পুত্র ফেলাইয়া সে হরিণী গেল বন।<br />অঙ্গুলি চুষিয়া শিশু যুড়িল ক্রন্দন।।<br />তপস্যা করিয়া বিভাণ্ডকের গমন।<br />কাননে পড়িয়া শিশু করিছে রোদন।।<br />
বালক দেখিয়া মুনি ভাবে মনে মন।<br />মনুষ্য আকার দেখি হরিণী-বদন।।<br />ধ্যানে জানিলেন বিভাণ্ডক তপোধন।<br />হরিণীর গর্ভে হৈল আমার নন্দন।।<br />পুত্র কোলে করিয়া গেলেন নিজ ঘরে।<br />পুষ্পমধু দিয়া মুনি পোষেন তাহারে।।<br />নবীন কুশের মূলে করায় শয়ন।<br />
দিনে দিনে বাড়ে বিভাণ্ডকের নন্দন।।<br />পরম সুন্দর সে বিভাণ্ডকের বেটা।<br />শাস্ত্রবেত্তা হয় সে কপালে শৃঙ্গ ফোঁটা।।<br />কিছুদিন পরে শৃঙ্গ উঠিল কপালে।<br />ঋষ্যশৃঙ্গ বলি নাম থুইল সকলে।।<br />যারে বর শাপ দেন, কভু নহে আন।<br />তাঁর আশীর্ব্বাদে রাজা হবে পুত্রবান।।<br />কৃত্তিবাস কৃত কাব্য অমৃত সমান।<br />রামকথা বিনা যার মুখে নাহি আন।।</p>