<h2>১৪. সুমেরু হইতে গঙ্গার চারি ধারা হইয়া পৃথিবীতে পতন</h2>
<p>ব্রহ্মলোক হৈতে গঙ্গা আনে ভগীরথ।<br />আসিয়া মিলেন গঙ্গা সুমেরু পর্ব্বত।।<br />সুমেরুর চূড়া ষাটি সহস্র যোজন।<br />বত্রিশ সহস্র তার গোড়ার পত্তন।।<br />এই আদি কহিলাম এই তার মূল।<br />সুমেরু পর্ব্বত যেন ধুতুরায় ফুল।।<br />তার মধ্যে আছে এক দারুণ গহ্বর।<br />তাহাতে ভ্রমেন গঙ্গা দ্বাদশ বৎসর।।<br />না পায় গঙ্গার দেখা, নাহি কোন পথ।<br />
যোড়হাতে স্তুতি করে রাজা ভগীরথ।।<br />সুমেরুতে হইল তোমার অবতার।<br />না করিলা গঙ্গা মম বংশের উদ্ধার।।<br />বলিলেন গঙ্গা শুন বাছা ভগীরথ।<br />কোন্ দিকে যাব আমি নাহি পাই পথ।।<br />ঐরাবত হস্তী যদি আনিবারে পার।<br />তবে ত পর্ব্বত হৈতে পাই যে নিস্তার।।<br />ঐরাবত পর্ব্বত চিরিয়া দেয় দাঁতে।<br />তবে ত বাহির হইব আমি সেই পথে।।<br />
গঙ্গার চরণে রাজা করিয়া প্রণতি।<br />আরবার গেল যথা দেব সুরপতি।।<br />প্রণাম করিয়া বন্দে যোড় করি হাত।<br />কহিতে লাগিল কথা ইন্দ্রের সাক্ষাৎ।।<br />ব্রহ্মলোক হইতে আসিয়া কোন মতে।<br />পড়িয়া আছেন গঙ্গা সুমেরু পর্ব্বতে।।<br />ঐরাবত পর্ব্বত চিরিয়া দেয় দাঁতে।<br />তবে সে বাহির হন গঙ্গা সেই পথে।।<br />শুনিয়া চলিল ইন্দ্র চাপি ঐরাবতে।<br />
আসিয়া মিলিল সেই সুমেরু পর্ব্বতে।।<br />হইল যে গর্ব্ব ঐরাবতের অন্তরে।<br />আমার সম্বাদ গিয়া কহ সে গঙ্গারে।।<br />মম সঙ্গে গঙ্গা যদি বঞ্চে এক রাতি।<br />তবেত পর্ব্বত হৈতে করি অব্যাহতি।।<br />যখন কহিলা ঐরাবত এই কথা।<br />মলিন করিল মুখ হেঁট করি মাথা।।<br />মুখে নাহি বাক্য সরে চক্ষে বহে জল।<br />হিয়া দুরু দুরু করে অত্যন্ত বিকল।।<br />দশা দেখি দয়াময়ী জিজ্ঞাসেন তায়।<br />কি হেতু এমন দশা ঘটিল তোমায়।।<br />
আনিতে নারিলা বাছা হস্তী ঐরাবত।<br />কোন্ দুঃখে কান্দ বাপু আমাকে কহত।।<br />ভগীরথ বলে, মাতা করি নিবেদন।<br />সুরমণি মনোবাঞ্ছা করিল পূরণ।।<br />ঐরাবত যে কহিল আমার গোচরে।<br />পুত্র হয়ে জননীকে বলিব কি করে।।<br />জাহ্নবী বলেন তার বুঝিলাম তত্ত্ব।<br />রাজভোগ ঐরাবত হইয়াছে মত্ত।।<br />যদ্যপি আড়াই ঢেউ সে সহিতে পারে।<br />
তার ঘরে সপ্ত রাত্রি রব বল তারে।।<br />এই কথা ভগীরথ কহে হস্তীবরে।<br />শুনিয়া গঙ্গার কথা আপনা পাসরে।।<br />চারিখান করিয়া পর্ব্বত চিরে দাঁতে।<br />চারি ধারা হৈল গঙ্গা সুমেরু পর্ব্বতে।।<br />বসু ভদ্রা শ্বেতা ও অলকানন্দা আর।<br />পড়িলেন পর্ব্বত হইতে চারি ধার।।<br />বসু নামে গঙ্গা মিলে পূরব সাগরে।<br />ভদ্রা নামে সুরধুনী চলিলা উত্তরে।।<br />
শ্বেতা নামে চলিলেন পশ্চিম সাগরে।<br />গেলেন অলকানন্দা পৃথিবী উপরে।।<br />এক ঢেউ মারিলেন ঐরাবতোপরে।<br />নাকে মুখে জল গেল হাঁসফাঁস করে।।<br />আর ঢেউ মারিলেন প্রায় গত প্রাণ।<br />হস্তী বলে গঙ্গামাতা কর পরিত্রাণ।।<br />মা বলিয়া হস্তী যদি দাঁতে খড় করে।<br />
আর ঢেউ রাখিলেন পর্ব্বত উপরে।।<br />পলাইল ঐরাবত পাইয়া তরাস।<br />আদিকাণ্ড রচিল পণ্ডিত কৃত্তিবাস।।</p>