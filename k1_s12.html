<h2>১২. গঙ্গার জন্ম-বিবরণ ও মর্ত্ত্যলোকে সগরের গঙ্গা আনিতে গমন ও ভগীরথের জন্ম</h2>
<p>একদিন গেলোকে বসিয়া নারায়ণ।<br />চতুর্দ্দিকে আর যত দেব ঋষিগণ।।<br />সভামাঝে ত্রিলোচন গান পঞ্চমুখে।<br />দেবঋষি স্বর্গবাসী পুলকিত দেখে।।<br />শিঙ্গা বলে শ্রীরাম, ডম্বুরে বলে হরি।<br />পঞ্চমুখে পঞ্চানন গান ত্রিপুরারি।।<br />লক্ষ্মী সহ বসিয়া আছেন মহাশয়।<br />শুনিয়া সে গান হইলেন দ্রবময়।।<br />দ্রবরূপে হইলেন নিজে চক্রপাণি।<br />সেই গঙ্গা জন্মিলেন পতিতপাবনী।।<br />সেই জল কমণ্ডলু পূরিয়া আদরে।<br />
রাখিলেন তুলিয়া বিধাতা নিজ ঘরে।।<br />সেই গঙ্গা যদি পার আনিতে নৃপতি।<br />তবে সে সগরবংশ পাইবে সদগতি।।<br />অংশুমান তোমারে দিলাম এই বর।<br />তব বংশ হেতু গঙ্গা হবেন গোচর।।<br />ঘোড়া লৈয়া অংশুমান অযোধ্যাতে যায়।<br />বিবরণ কহে আসি সগরের পায়।।<br />
কপিলের স্থানে পাইলাম অশ্বধনে।<br />তাঁর কোপাগ্নিতে মরিয়াছে সর্ব্বজনে।।<br />শুনিয়া সগর রাজা শোকাকুল মন।<br />পুত্রশোকে নিরবধি করেন ক্রন্দন।।<br />রাহুর দশায় জন্ম হইল যখন।<br />
সে সবার আশা আমি ছেড়েছি তখন।।<br />ষাটি হাজার পুত্রে শাপ দিলেন বিশাই।<br />অল্পকালে মরিল না হইল চিরাই।।<br />অশুচি হইল যজ্ঞ না হইল সায়।<br />কি মতে পাবেন মুক্তি ভাবেন উপায়।।<br />স্বর্গেতে আছেন গঙ্গা করি কি প্রকার।<br />তাঁহা বিনা কিসে হবে বংশের উদ্ধার।।<br />অংশমানে রাজ্য রাজা করি সমর্পণ।<br />গঙ্গারে আনিতে রাজা করিল গমন।।<br />
গঙ্গা না পাইয়া তাঁর নিত্য বাড়ে শোক।<br />মরিয়া সগর রাজা গেল ব্রহ্মলোক।।<br />অংশুমান রাজ্য করে অযোধ্যা-নগরে।<br />তাঁর পুত্র হইল দিলীপ নাম ধরে।।<br />পুত্রে রাজ্য দিয়া গেল গঙ্গা আনিবারে।<br />তপ দশ হাজার বৎসর অনাহারে।।<br />গঙ্গা না পাইয়া গেল স্বর্গের উপর।<br />তাহারে দেখিয়া তুষ্ট দেব পুরন্দর।।<br />অপুত্রক রাজা, দুঃখ ভাবেন অন্তরে।<br />
দুই নারী থুয়ে গেল অযোধ্যা-নগরে।।<br />চলিল দিলীপ রাজা গঙ্গা-অনুসারে।<br />কঠোর তপস্যা করে থাকি অনাহারে।।<br />কভু জলাহার করে, কভু অনাহার।<br />অযুত বৎসর সেবা করিল ব্রহ্মার।।<br />তথাপি না পায় গঙ্গা না হয় অশোক।<br />মরিয়া দিলীপ রাজা গেল ব্রহ্মলোক।।<br />অরাজক হইল রাজ্য অযোধ্য-নগর।<br />স্বর্গেতে চিন্তিত ব্রহ্মা আর পুরন্দর।।<br />শুনিয়াছি জন্মিবেন বিষ্ণু সূর্য্যকুলে।<br />কেমনে বাড়িবে বংশ নির্ম্মূল হইলে।।<br />ভাবিয়া সকল দেব যুক্তি করি মনে।<br />অযোধ্যাতে পাঠাইল প্রভু ত্রিলোচনে।।<br />দিলীপ কামিনী দুই আছিলেন বাসে।<br />বৃষ আরোহণে শিব গেলেন সকাশে।।<br />
দোঁহাকার প্রতি কহিলেন ত্রিপুরারি।<br />মম বরে পুতবতী হবে এক নারী।।<br />দুই নারী কহে শুনি শিবের বচন।<br />বিধবা আমরা কিসে হইবে নন্দন।।<br />শঙ্কর বলেন দুই জনে কর রতি।<br />মম বরে একের হইবে সুসন্ততি।।<br />এই বর দিয়া গেল দেব ত্রিপুরারি।<br />স্নান করি গেল দুই দিলীপের নারী।।<br />সম্প্রীতিতে আছিলেন সে দুই যুবতী।<br />
কতদিনে একজন হৈল ঋতুমতী।।<br />দোঁহেতে জানিল যদি দোঁহার সন্দর্ভ।<br />দোঁহে কেলি করিতে একের হৈল গর্ভে।।<br />দশ মাস হৈল গর্ভ প্রসব সময়।<br />মাংসপিণ্ড মাত্র পুত্র হৈল উদয়।।<br />পুত্র কোলে করিয়া কান্দেন দুইজন।<br />হেন পুত্র-বর কেন দিলা ত্রিলোচন।।<br />অস্থি নাহি মাংসপিণ্ড চলিতে না পারে।<br />দেখিয়া হাসিবে লোক সকল সংসারে।।<br />কোলে করি নিল তাহা চুপড়ি ভিতরে।<br />ফেলিবারে নিয়া গেল সরয়ূর তীরে।।<br />হেনকালে দেখিল বশিষ্ঠ তপোধন।<br />ধ্যানেতে জানিল তার সকল কারণ।।<br />মুনি বলে থুয়ে যাও পথে শোয়াইয়া।<br />
করুণা কবিবে কেহ আতুর দেখিয়া।।<br />পুত্র পথে শোয়াইয়া দোঁহে গেল ঘরে।<br />অষ্টাবক্র মুনি যান স্নান করিবারে।।<br />আট ঠাই বাঁকা মুনি গমনে কাতর।<br />বালক তেমনি করে পথের উপর।।<br />একদৃষ্টে অষ্টাবক্র তার পানে চায়।<br />মনে ভাবে আমারে এ দেখিয়া ভেঙচায়।।<br />আমারে দেখিয়া যদি কর উপহাস।<br />মম ব্রহ্মশাপে হবে শরীর বিনাশ।।<br />
যদি তব দেহ হয় স্বভাবে এমন।<br />মম বরে তুমি হও মদন-মোহন।।<br />অষ্টাবক্র মুনি সেই বিষ্ণুর সমান।<br />যারে বর শাপ দেন কভু নহে আন।।<br />অষ্টাবক্র মুনির মহিমা চমৎকার।<br />দাণ্ডাইল উঠিয়া সে রাজার কুমার।।<br />ধ্যানে জানিলেন অষ্টাচক্র তপোধন।<br />বটে মহাপুরুষ এ দিলীপ-নন্দন।।<br />উভয় রাণীকে ডাকি আনে মুনিবর।<br />
পুত্র দিল, হরষিতে দোঁহে গেল ঘর।।<br />আসিয়া সকল মুনি করিল কল্যাণ।<br />ভগে ভগে জন্ম হেতু ভগীরথ নাম।।<br />কৃত্তিবাস পণ্ডিত কবিত্বে বিচক্ষণ।<br />আদিকাণ্ড গান ভগীরথের জনম।।</p>