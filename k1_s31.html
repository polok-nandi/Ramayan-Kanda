<h2>৩১. দশরথ রাজার প্রতি অন্ধকের শাপ বিবরণ</h2>
<p>দেখি দুই অন্ধে রাজার সন্দেহ অন্তরে।<br />যাইতে নারেন অগ্রে পাছু যান ধীরে।।<br />কহিল অন্ধক মুনি করিয়া বিশ্বাস।<br />কিবা মাতা পিতা সঙ্গে কর উপহাস।।<br />দেখিতে না পায় মুনি বসিলেন ধ্যানে।<br />সকল বৃত্তান্ত মুনি ক্ষণেকেতে জানে।।<br />চক্ষু ভাসে নীরে, করে করাঘাত শিরে।<br />বলে রাজা মারিয়াছে পুত্রে এক তীরে।।<br />
মুনি বলে আইস দশরথ নরপতে।<br />মৃতপুত্র আনিলে আমাকে দেখাইতে।।<br />আর কিবা দশরথ শাপিব তোমাকে।<br />এইমত তব প্রাণ যাক পুত্রশোকে।।<br />পুত্রশোকে মরিব আমরা দুই প্রাণী।<br />পুত্রশোকে যে যন্ত্রণা জানিবা আপনি।।<br />মুনি শাপ দলি যদি রাজার উপর।<br />দশরথ কহিছেন প্রফুল অন্তর।।<br />শুভমস্তু মুনি বাক্য না হইবে আন।<br />
দেখিয়া পুত্রের মুখ যায় যাক প্রাণ।।<br />তোমা দেখি যেন মুনি বিষ্ণুর সমান।<br />তোমার বচন সত্য হবে নহে আন।।<br />তব শাপে মুনি মম হরিষ অন্তর।<br />শাপ নহে, হইল আমার পুত্র বর।।<br />অন্ধ বলে দশরথ বঞ্চিত সন্তানে।<br />পুত্রশোকে শাপ দিনু, বর করি মানে।।<br />ধ্যান করি জানিল অন্ধক তপোধন।<br />ইহার ঘরেতে জন্মিবেন নারায়ণ।।<br />
যাহ রাজা তোমারে দিলাম আমি বর।<br />চারি পুত্র তোমার হবেন গদাধর।।<br />মম শাপে পুত্রশোকে তোমার মরণ।<br />পুত্র হৈলে একাদশ বৎসর জীবন।।<br />ব্যর্থ নাহি হয় কভু মুনির বচন।<br />মুনির শাপেতে অন্ধ আমার লোচন।।<br />পূর্ব্বকথা কহি রাজা তাহে দেহ মন।<br />
যে শাপে হইল মম অন্ধ এ লোচন।।<br />ত্রিজট মুনির দুই চরণ ডাগর।<br />মাগিতে আইল ভিক্ষা মম পিতৃঘর।।<br />মুনিরে দেখিয়া পিতা উঠিল তখন।<br />পাদ্য অর্ঘ্য দেন তাঁরে বসিতে আসন।।<br />জিজ্ঞাসা করেন তাঁরে কেন আগমন।<br />মুনি কহে আইলাম ভিক্ষার কারণ।।<br />গতকল্য হতে আমি আছি উপবাসী।<br />ভোজন করাহ মোরে তুমি মহাঋষি।।<br />অতিথি বলিয়া পিতা করান ভোজন।<br />বিদায় হইয়া মুনি যান তপোবন।।<br />
পিতা আসি কহেন আমারে এই কালে।<br />দণ্ডবৎ করহ মুনির পদতলে।।<br />গোদা পা দেখিয়া তাঁর ঘৃণা হৈল মনে।<br />এমন পায়ের ধূলা লইব কেমনে।।<br />লইলাম নয়ন মুদিয়া পদধূলি।<br />আশীর্ব্বাদ দিল মুনি এবমস্তু বলি।।<br />ব্যর্থ না হইল সেই মুনির বচন।<br />ইহাতে হইল অন্ধ আমার লোচন।।<br />সেইমত করিলেক আমার গৃহিণী।<br />দোঁহারে করিয়া অন্ধ ঘরে গেল মুনি।।<br />আমার শাপের রাজা পাইলে প্রমাণ।<br />
শাপে বর হইল, হইবে পুত্রবান।।<br />এই সত্য দশরথ করিবে পালন।<br />ঋষ্যশৃঙ্গ আনি কর যজ্ঞ আরম্ভণ।।<br />শ্রীফল পাইয়াছিলাম ভ্রমিতে কানন।<br />এই ফল করিলাম তোমাকে অর্পণ।।<br />এই ফলে জন্মিবেন দেব চক্রপাণি।<br />চরুর ভিতরে এই ফল দিও তুমি।।<br />পুনশ্চ কহেন মুনি তাঁরে মৃদুস্বরে।<br />কোথা আছে সিন্ধুপুত্র আনিদেহ মোরে।।<br />মৃতপুত্র দশরথ দিলেন ফেলিয়া।<br />পুত্র কোলে করি মুনি কান্দে লোটাইয়া।।<br />
নয়নবিহীন মুনি দেখিতে না পায়।<br />কোলেতে করিয়া হস্ত শরীরে বুলায়।।<br />জন্মিলা যে পুত্র তুমি তপের সঞ্চারে।<br />তোমার মরণে মৃত্যু ঘটিল আমারে।।<br />অন্ধের নয়ন তুমি হয়েছিলে জানি।<br />ফল দিতে ক্ষুধায় তৃষ্ণায় দিতে পানি।।<br />গরুনিন্দা নাহি করি নহে সন্ধ্যাবাদ।<br />দধির সংযোগে রাত্রে নাহি খাই ভাত।।<br />জন্মাবধি আমি পাপ কর্ম্ম নাহি জানি।<br />তবে কেন সিন্ধুপুত্র ত্যজিল পরাণী।।<br />পূর্ব্বজন্মে কার কি করেছি বিঘটন।<br />গুরুনিন্দা করেছি হরেছি স্থাপ্যধন।।<br />এতেক বলিয়া মুনি নারায়ণে ডাকে।<br />
নারায়ণ মন্ত্র জপি মরে পুত্রশোকে।।<br />পতিব্রতা নাহি জীয়ে পতির মরণে।<br />অন্ধকী ছাড়িল প্রাণ অন্ধকের সনে।।<br />তিন মৃত লয়ে রাজা গেল সরোবরে।<br />অগুরু চন্দকাষ্ঠ আনিল সাদরে।।<br />করিলেন চিতা রাজা উত্তর শিয়রে।<br />তিনজনে শোয়াইব চিতার উপরে।।<br />দুইজন দুই দিকে পুত্র মধ্যখানে।<br />পোড়াইল তিনজনে বেষ্টিত আগুনে।।<br />চিতা নিবাইয়া সেই সরোবর-তীরে।<br />কান্দিয়া গেলেন রাজা অযোধ্যা-নগরে।।<br />
মুনি হত্যা করি রাজা অজের নন্দন।<br />অমনি কান্দিয়া গেল বশিষ্ঠ ভবন।।<br />গিয়াছেন বশিষ্ঠ তপস্যা করিবারে।<br />বামদেব পুত্র তাঁর আছেন আগারে।।<br />সকল বৃত্তান্ত রাজা কহিলেন তাঁরে।<br />মুনিহত্যা করিয়াছি বনের ভিতরে।।<br />প্রায়শ্চিত্ত ইহার করাহ মহাশয়।<br />কিরূপে হইব মুক্ত কিসে পাপক্ষয়।।<br />মুনি বলে, অকালেতে নাহি যজ্ঞদান।<br />
এই পাপে কেমনে পাইবে পরিত্রাণ।।<br />বিচার করিয়ে মুনি আগম পুরাণ।<br />বাল্মীকি যে মন্ত্র জপি পাইলেন ত্রাণ।।<br />তিনবার বলাইল সেই রামণাম।<br />পাইলেন ভূপতি সে পাপের বিরাম।।<br />রাজা মুক্ত হইয়া গেলেন নিজ ঘর।<br />আইলেন সন্ধ্যায় বশিষ্ঠ মুনিবর।।<br />ফল মূল ভক্ষণে মুনির সুস্থ মন।<br />পিতা পুত্রে কথাবার্ত্তা কন দুইজন।।<br />পিতারে কহেন বামদেব নীতিক্রমে।<br />দশরথ আসিয়াছিলেন এ আশ্রমে।।<br />অন্ধক মুনির পুত্র সিন্ধু বলে যারে।<br />মারিলেন রাজা শব্দভেদী শরে তারে।।<br />দীনভাবে কহিলেন রাজা এ বচন।<br />মুনিহত্যা পাপ মোর কর বিমোচন।।<br />যোগ যোগ স্নান দান নাহি বলিলাম।<br />তিনবার রাজারে বলানু রামনাম।।<br />
জল ফেলাইয়া যেন দিল তপ্ত তৈলে।<br />কুপিয়া বশিষ্ঠ মুনি পুত্র প্রতি বলে।।<br />এক রামনাম কোটি ব্রহ্মহত্যা হবে।<br />
তিনবার রামনাম বলালি রাজারে।।<br />মোর পুত্র হৈয়া তোর অজ্ঞান বিশাল।<br />দূর হবে বামদেব হবি রে চণ্ডাল।।<br />লোটাইয়া ধরিল সে পিতার চরণ।<br />কেমনে হইব মুক্ত কহ বিবরণ।।<br />না থাকে মুনির মনে কোপ বহুক্ষণ।<br />বলিলেন তাহারে বশিষ্ঠ তপোধন।।<br />যেই রামনাম তুমি বলালে রাজারে।<br />
তিনি জন্মিবেন দশরথের আগারে।।<br />গঙ্গাস্নানে রঘুনাথ যাবেন যখন।<br />আগুলিও তুমি পথ রামের তখন।।<br />তাঁহার চরণপদ্ম করিহ স্পর্শন।<br />তখনি হইবে মুক্ত চণ্ডাল-জনম।।<br />
বলিলেন এরূপ বশিষ্ঠ মহামুনি।<br />গুহক চণ্ডাল হৈয়া রহিলেন তিনি।।<br />কৃত্তিবাস পণ্ডিত কবিত্বে বিচক্ষণ।<br />আদিকাণ্ডে গাইলেন অন্ধকোপাখ্যান।।</p>