<h2>৪৯. শ্রীরামের শাস্ত্র ও অস্ত্রবিদ্যা শিক্ষা</h2>
<p>পঞ্চবর্ষ গত হলে হাতে দিল খড়ি।<br />পড়িতে পাঠান রাজা বশিষ্ঠের বাড়ী।।<br />কখগ আঠার ফলা বানান প্রভৃতি।<br />অষ্ট শব্দ পাঠ করিলেন রঘুপতি।।<br />ব্যাকরণ কাব্য শাস্ত্র পড়িলেন স্মৃতি।<br />অবশেষে পড়িলেন রাম চতুঃশ্রুতি।।<br />কোন শাস্ত্র নাহি হয় তাঁর অগোচর।<br />চৌদ্দ দিনে চতুঃষষ্টি বিদ্যাতে তৎপর।।<br />বিদ্যা পড়ি করিলেন গুরুকে প্রণাম।<br />
অস্ত্রবিদ্যা সেইক্ষণে শিখিলেন রাম।।<br />প্রাতঃকালে চারি ভাই যান মালঘরে।<br />মল্লবিদ্যা শিখিল সকলে সমাদরে।।<br />গুলি দাঁড়া নিয়া রাম লাঠরি খেলান।<br />রামের বিক্রমে সব মালের পয়ান।।<br />রাম সঙ্গে কোন মাল নাহি ধরে তাল।<br />সুমেরু পর্ব্বতে যান করিতে সাতাল।।<br />
সূর্য্যবংশী বালক ধনুক তাল জানে।<br />ফুলধনু হাতে রাম বেড়ান কাননে।।<br />ধনু হাতে করি রাম যারে এড়ে বাণ।<br />ত্রিভুবনে তাহার নাহিক পরিত্রাণ।।<br />দশরথ রাজার বিপক্ষ যত ছিল।<br />রামের বিক্রম দেখি সবে পলাইল।।<br />যতনে খেলেন রাম ফুলধনু হাতে।<br />একদিন বনে গেল লক্ষ্মণ সহিতে।।<br />মৃগ চাহি দুইজন বেড়ান কানন।<br />
তখন মারীচ সঙ্গে হইল মিলন।।<br />কোন্খানে ছিল সে মারীচ নিশাচর।<br />মৃগরূপ হৈয়া গেল রামের গোচর।।<br />মৃগ দেখি রামের কৌতুক হৈল মন।<br />ধনুকে অব্যর্থ বাণ যুড়িল তখন।।<br />ছুটিল রামের বাণ তারা যেন খসে।<br />মহাভীত মারীচ পলায় মহাত্রাসে।।<br />শ্রীরামের বাণশব্দে ছাড়িল সে বন।<br />জনকের দেশে গেল মিথিলা ভুবন।।<br />রামের বিক্রম দেখি দেবগণ ভাষে।<br />এতদিনে রাবণ মরিবে অনায়াসে।।<br />
সূর্য্য অস্ত গেল তথা খেলার বিরাম।<br />রণশ্রান্ত লক্ষ্মণেরে দেখিলেন রাম।।<br />মলিন হইয়া গেল লক্ষ্মণের মুখ।<br />দেখিয়া শ্রীরাম পান অন্তরেতে দুঃখ।।<br />একদিন দুঃখে ভাই হইল এমন।<br />কেমনে মারিয়া বৈরী রাখিবা ব্রাহ্মণ।।<br />আমলকী ফল পাড়ি দেন তাঁর মুখে।<br />ক্ষুধা তৃষ্ণা দূরে গেল খান মনঃসুখে।।<br />হেনকালে দেখেন নিকটে সরোবর।<br />নানা পক্ষী জলে আছে করে কলস্বর।।<br />এমন সময়ে ব্রহ্মা কন পুরন্দরে।<br />জন্মেন আপনি হরি দশরথ-ঘরে।।<br />নররূপী আপনাকে বিস্মৃত আপনি।<br />রাবণ মারিতে মাত্র অবতীর্ণ তিনি।।<br />
চতুর্দ্দশ বর্ষ তিনি থাকিবেন বনে।<br />ফল মূলাহারে যুদ্ধ করিবে কেমনে।।<br />মৃণাল ভিতরে তুমি রাখ গিয়া সুধা।<br />সুধাপানে রামের না লাগিবেক ক্ষুধা।।<br />এই আজ্ঞা পাইলেন দেব পুরন্দর।<br />রাখিয়া গেলেন সুধা মৃণাল ভিতর।।<br />হেনকালে লক্ষ্মণেরে বলেন শ্রীরাম।<br />মৃণাল তুলিয়া আন করি জলপান।।<br />লক্ষ্মণ আনিয়া দিল শ্রীরামের হাতে।<br />
দুই ভাই সুধা খান মৃণাল সহিতে।।<br />ক্ষুধা তৃষ্ণা দূরে গেল সুস্থ হৈল মন।<br />বৃক্ষপত্র পাতিয়া যে করিলা শয়ন।।<br />পরিশ্রমে সুনিদ্রা হইল বৃক্ষতলে।<br />আছেন শ্রীরাম যেন শুয়ে মাতৃকোলে।।<br />না দেখিয়া শ্রীরামেরে হইয়া কাতর।<br />আস্তে ব্যস্তে গেল রাণী রাজার গোচর।।<br />হেথা রাজা বহুক্ষণ রামে না দেখিয়া।<br />মনে সুখ নাহি যেন অজ্ঞান হইয়া।।<br />সবারে বিদায় দিয়া গেলেন আবাসে।<br />রামেরে দেখিব বলি কৌশল্যার পাশে।।<br />দুইজন পথেতে হইল দরশন।<br />চিন্তিত হইয়া রাণী জিজ্ঞাসে তখন।।<br />প্রস্তুত আছয়ে ঘরে খাদ্য নানাবিধি।<br />
বহুক্ষণ রামে কেন না দেখি সন্নিধি।।<br />দশরথ বলে রাণী কি কহিলা কথা।<br />দেখিতে না পাই রাম তারা গেল কোথা।।<br />বুঝি রাম আছে বা কৈকেয়ী-আবাসে।<br />ধেয়ে গিয়া উভয়ে কৈকেয়ীরে জিজ্ঞাসে।।<br />আজি আমি দেখি নাই শ্রীরামের মুখ।<br />প্রাণ নাহি রহে মোর বিদরিছে বুক।।<br />কৈকেয়ী বলিল আমি কিছু নাহি জানি।<br />আজি হেথা নাহি দেখি রাম গুণমণি।।<br />আজি বুঝি ভুলিয়া রহিল কোনখানে।<br />
লক্ষ্মণ যে স্থানে আছে রাম সেই স্থানে।।<br />ভরতের সহিত হেথা মিলি শত্রুঘ্ন।<br />অযোধ্যা-নগরে ভ্রমে ভাই দুইজন।।<br />যেই যেই বালক খেলায় তাঁর সনে।<br />তাহারে জিজ্ঞাসে রাম আছে কোন্ খানে।।<br />শুনিয়া সকলে কহে শুন রাজরাণী।<br />কোথা রাম কোথায় লক্ষ্মণ নাহি জানি।।<br />কৌশল্যা সুমিত্রা আর কৈকেয়ী কামিনী।<br />ডম্বুর হারায়ে যেন ফুকারে বাঘিনী।।<br />হৃদে হানে দশরথ ভালে মারে ঘাত।<br />
কোথা গেলে পাব আমি রাম রঘুনাথ।।<br />অন্ধক মুনির শাপ ঘটিল এখন।<br />রাম না দেখিয়া মম না রহে জীবন।।<br />পুত্রশোকে মৃত্যু আজি সৃজিল বিধাতা।<br />রামে নাহি দেখি যদি মরণ সর্ব্বথা।।<br />দিবসে সকল দেখি ঘোর অন্ধকার।<br />শ্রীরাম লক্ষ্মণে বুঝি না দেখিব আর।।<br />এইমত কান্দে রাণী বেলা অবশেষে।<br />হেনকালে দুই ভাই অযোধ্যা প্রবেশে।।<br />বনপুষ্প ভূষিত ধনুক বামহাতে।<br />
নাচিতে নাচিতে যান লক্ষ্মণের সাথে।।<br />ভরত শত্রুঘ্ন গিয়া কহে কৈশল্যারে।<br />হের মাতা, আইলেন রাম পুরদ্বারে।।<br />তার মুখে এই বাক্য শুনিতে শুনিতে।<br />বাহির হইল রাণী শ্রীরামে দেখিতে।।<br />ধেয়ে দশরথ রাজা রামে করে বুকে।<br />এক লক্ষ চুম্ব দিল তার চাঁদমুখে।।<br />
অন্ধকের শাপ মনে করে ধুক্ ধুক্।<br />কি জানি বা হন কবে বিধাতা বিমুখ।।<br />কৌশল্যা ধাইয়া গিয়া রামে কৈল কোলে।<br />এক লক্ষ চুম্ব দিল বদন-কমলে।।<br />দরিদ্রের নিধি তুমি নয়নের তারা।<br />
পলকে প্রলয় ঘটে যদি হই হারা।।<br />ভরত শত্রুঘ্ন তবে দেখেন শ্রীরাম।<br />দুই ভাই আসি রামে করিল প্রণাম।।<br />মায়ের আলয়ে রাম করিল ভোজন।<br />রাজরাণী হইলেন সুস্থির তখন।।<br />কৃত্তিবাস পণ্ডিতের মধুর ভণিত।<br />শ্রীরামের অরণ্য-বিহার সুললিত।।</p>