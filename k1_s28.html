<h2>২৮. ইন্দ্র ও শনির নিকট রাজা দশরথের যুদ্ধযাত্রা এবং জটায়ুর সহিত মিত্রতা</h2>
<p>পক্ষী সম্বোধিয়া রাজা রাখি বাসা ঘরে।<br />আপনি গেলেন পরে ইন্দ্রের নগরে।।<br />স্বর্গেতে যাইয়া রাজা দেবের সমাজে।<br />কোথা ইন্দ্র বলিয়া ডাকেন দেবরাজে।।<br />তর্জ্জন করেন দশরথ মহারাজ।<br />রণং দেহি রণং দেহি কোথা সুররাজ।।<br />দেবেরা বলেন, রাজা ক্রোধ কি কারণ।<br />তব সঙ্গে বাসব না করিবেন রণ।।<br />ভূপতি বলেন, মম রাজ্যে নাই বৃষ্টি।<br />
অনাবৃষ্টি হেতু মোর নষ্ট হৈল সৃষ্টি।।<br />মম রাজ্যে বৃষ্টি নাহি হয় কোন্ কাজে।<br />অনাবৃষ্টি হেতু যত প্রজাগণ মজে।।<br />চৌদ্দবর্ষ অনাবৃষ্টি নাহি হয় ধন।<br />প্রজাগণ দুঃখে মরে করে অপমান।।<br />সুবৃষ্টি করিয়া সৃষ্টি রাখুন সম্প্রতি।<br />নতুবা জিনিয়া লব এ অমরাবতী।।<br />এতেক শুনিয়া যান যত দেবগণ।<br />ইন্দ্রকে কহেন তাঁরা সব বিবরণ।।<br />
বাসব বলেন, রাজা এল কি কারণে।<br />মনুষ্য হইয়া নিন্দে শঙ্কা নাহি মনে।।<br />দেবেরা বলেন ইন্দ্র ত্যজ অহঙ্কার।<br />রাজার যুদ্ধেতে কারো নাহিক নিস্তার।।<br />শব্দভেদী বাণ রাজা শব্দমাত্র হানে।<br />তার সনে যুদ্ধ করে মরিবে আপনে।।<br />যাবৎ মনেতে রাজা নাহি পায় তাপ।<br />রাজার সহিত কর মধুর আলাপ।।<br />দেবতার বাক্য ইন্দ্র নাহি করে আন।<br />পাদ্য অর্ঘ্য দিয়া তাঁর করেন সম্মান।।<br />কহিলেন দশরথ করি সম্বোধন।<br />
মম রাজ্যে অনাবৃষ্টি হয় কি কারণ।।<br />বাসব বলেন রাজা শুন এক চিত্তে।<br />পড়িল শনির দৃষ্টি রোহিণী নক্ষত্রে।।<br />ছাড়াইতে পার যদি রোহিণীতে দৃষ্টি।<br />হইবে তোমার দেশে তবে মহাবৃষ্টি।।<br />চলিলেন দশরথ ইন্দ্রের বচনে।<br />রথ চালাইয়া যান শনির সদনে।।<br />শনি কোথা বলি রাজা ডাকিলেন তায়।<br />বাহির হইয়া শনি সম্মুখে দাঁড়ায়।।<br />দৃষ্টিমাত্র শনির ছিড়িল রথ দড়া।<br />আকাশ হইতে পড়ে তার অষ্ট ঘোড়া।।<br />
ছিঁড়িল রথের দড়া নাহি পায় স্থল।<br />পাকে পাকে পড়ে রথ করে টলমল।।<br />চক্রবৎ ফিরে রথ গগন উপরে।<br />হেন জন নাহি যে রাজারে রক্ষা করে।।<br />জটায়ু নামেতে পক্ষী উড়ে অন্তরীক্ষে।<br />আকাশে থাকিয়া পক্ষী রথখান দেখে।।<br />ভূমিতে পড়িবে রাজা না পাইয়া স্থল।<br />
রাজার হইবে চূর্ণ শরীর সকল।।<br />হেনকালে করি যদি রাজার উদ্ধার।<br />ঘুষিতে থাকিবে যশ আমার অপার।।<br />দশরথ মহারাজ ধর্ম্ম-অধিষ্ঠান।<br />হেন রাজা ত্যজে প্রাণ মম বিদ্যমান।।<br />কাতর হইবে রাজা পড়িলে ভূমিতে।<br />ইহা ভাবি পক্ষিরাজ দুই পাখা পাতে।।<br />
পাখা পাতি রহিল জটায়ু মহাবীর।<br />হইলেন তাহার উপরে রাজা স্থির।।<br />স্থির হৈয়া দশরথ রথে যোড়ে ঘোড়া।<br />ধ্বজা আর পতাকা বান্ধেন যোড়া যোড়া।।<br />সারথি ঘোড়ার গায় মারিলেক ছাট।<br />আরবার চলে ঘোড়া আকাশের বাট।।<br />রাজা বলিলেন, রথ রাখ এইখানে।<br />
রাখিল আমার প্রাণ এই কোন্ জনে।।<br />রঘু পিতামহ, কিবা সেই অজ পিতা।<br />এমন বিপদে কেবা আমার রক্ষিতা।।<br />তুলিলেন পক্ষিরাজে রথের উপরে।<br />মধুর সম্ভাষে রাজা জিজ্ঞাসেন তারে।।<br />আছাড় খাইয়া পড়িতাম ভূমিতলে।<br />করিলা আমারে রক্ষা তুমি হেনকালে।।<br />
কোন্ দেশে থাক তুমি কাহার নন্দন।<br />পরিচয় দেহ মোরে তুমি কোন্ জন।।<br />পক্ষিরাজ বলিলেন, আমি পক্ষীজাতি।<br />মম জ্যেষ্ঠ ভাই পক্ষী ভূপতি সম্পাতি।।<br />জটায়ু আমার নাম গরুড় নন্দন।<br />অন্তরীক্ষে ভ্রমি আমি উপর গগন।।<br />আছাড় খাইয়া পড় দেখিয়া রাজন।<br />পাখা পাতি রাখিলাম তোমার জীবন।।<br />দশরথ বলিলেন, তুমি মোর মিত্র।<br />প্রাণদান দিলা মম কি কব চরিত্র।।<br />তারপর রথ কাষ্ঠ খসাইয়া আনি।<br />
জ্বালিলেন ঘৃতসহ নৃপতি আগুনি।।<br />উভয়ে মিত্রতা করে অগ্নি করি সাক্ষী।<br />হইল রাজার মিত্র সে জটায়ু পক্ষী।।<br />জটায়ু পক্ষীর কথা শুনে যেই জন।<br />সর্ব্বত্র তাহারে রাখে দেব নারায়ণ।।<br />বিদায় করিয়া পক্ষী গেল সেই দেশে।<br />আদিকাণ্ড গাইল পণ্ডিত কৃত্তিবাসে।।</p>