<h2>৩৩. সম্বরাসুর সহ যুদ্ধে দশরথের অঙ্গ ক্ষত হওয়ায় কৈকেয়ী আরোগ্য করাতে রাজার বর দিবার অঙ্গীকার</h2>
<p>পাত্র মিত্রগণে রাজা দিলেন মেলানি।<br />
অন্তঃপুরে দশরথ চলিল অমনি।।<br />সবার অধিক ভালবাসে কৈকেয়ীরে।<br />সেই হেতু আগে গেল কৈকেয়ীর ঘরে।।<br />অস্ত্র-সঞ্জীবনী বিদ্যা জানেন কৈকেয়ী।<br />দেখিল রাজার তনু অস্ত্রক্ষতময়ী।।<br />
মন্ত্র পড়ি জল দিল ভূপতির গায়।<br />জ্বালা ব্যথা গেল দূরে শরীর জুড়ায়।।<br />মৃতদেহ যেন পুনঃ পাইল জীবন।<br />সুস্থ হৈয়া দশরথ বলেন তখন।।<br />হে কৈকেয়ি! প্রাণরক্ষা করিলে আমার।<br />
তোমার সমান প্রিয়া কেহ নাহি আর।।<br />বর মাগি লহ যেবা অভীষ্ট তোমার।<br />কোন ধন ভাণ্ডরেতে নাহিক আমার।।<br />এত যদি বলিলেন রাজা দশরথ।<br />কৈকেয়ী কুঁজীকে কহে বাক্য অভিমত।।<br />
মহারাজ আমারে চাহেন দিতে বর।<br />কি বর মাগিয়া লব তাঁহার গোচর।।<br />পৃষ্ঠে ভার কুঁজের নড়িতে নারে চেড়ী।<br />কুঁজ নহে তাহার সে বুদ্ধির চুপড়ি।।<br />কুঁজী বলে এক্ষণে নাহিক প্রয়োজন।<br />
যখন হইবে ইচ্ছা বলিব তখন।।<br />কৈকেয়ী কুঁজীর বাক্য না করিল আন।<br />হাসিয়া কহিল রাণী রাজা বিদ্যমান।।<br />মহারাজ আজি বরে নাহি প্রয়োজন।<br />যখন ঘটিবে কার্য্য মাগিব তখন।।<br />
আমার সত্যেতে বন্দী রহিলা গোসাঞি।<br />প্রয়োজন অনুসারে বর যেন পাই।।<br />নৃপতি বলেন দিব যাহা চাবে দান।<br />আছুক অন্যের কাজ দিব নিজ প্রাণ।।<br />কৈকেয়ীর কপটেতে দেবগণ হাসে।<br />
না জানিয়া মৃগ যেন বন্দী হৈল ফাঁসে।।<br />এ সত্য পালিতে রাম যাইবেন বন।<br />বিরিঞ্চি বলেন তবে মরিল রাবণ।।<br />রাজ্য করে দশরথ হরিষত মন।<br />করেন পুত্রের তুল্য প্রজার পালন।।<br />
যখন যা হবে তাহা দৈবে সব করে।<br />হইল রাজার ব্রণ নখের ভিতরে।।<br />কৃত্তিবাস কহে কথা অমৃত সমান।<br />রামনাম বিনা তাঁর মুখে নাহি আন।।</p>