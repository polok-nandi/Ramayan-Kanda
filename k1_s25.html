<h2>২৫. রাজা দশরথের সহিত কৌশল্যার বিবাহ</h2>
<p>দশরথ মহারাজ জন্ম সূর্য্যবংশে।<br />সর্ব্বগুণেশ্বর রাজা সকলে প্রশংসে।।<br />রাজচক্রবর্ত্তী রাজা সবার উপর।<br />বিবাহ না হয় বয়ঃ ত্রিংশৎ বৎসর।।<br />দৈবের ঘটনে হল রাজার নির্ব্বন্ধ।<br />
হেনকাল ঘটে তাঁর বিবাহ সম্বন্ধ।।<br />কোশলের রাজা যে কোশল দণ্ডধর।<br />কৌশল্যা নামেতে কন্যা আছে তাঁর ঘর।।<br />কৌশল্যার রূপ রাজা দেখিয়া ভাবিত।<br />
কারে কন্যা দিব বলি রাজা সুচিন্তিত।।<br />পুরোহিত ব্রাহ্মণেরে কহিল সত্বর।<br />দশরথে আনিবারে যাহ দ্বিজবর।।<br />
আমার সংবাদ কহ রাজার গোচরে।<br />কৌশল্যা নামেতে কন্যা সমর্পিব তাঁরে।।<br />তাঁহা বিনা কৌশল্যার বর নাহি দেখি।<br />দশরথে দিয়া কন্যা হইব যে সুখী।।<br />সংবাদ লইয়া বিপ্র চলিল সত্বর।<br />
শীঘ্রগতি গেল দ্বিজ অযোধ্যা-নগর।।<br />ব্রাহ্মণে দেখিয়া রাজা করেন প্রণাম।<br />আশিস্ করিয়া কহে আপনার নাম।।<br />কৌশল দেশেতে ঘর রাজ-পুরোহিত।<br />তোমারে লইতে রাজা আমি নিয়োজিত।।<br />
পরমা সুন্দরী কন্যা আছে তাঁর ঘরে।<br />কৌশল্যা নামেতে তাঁকে দিবেন তোমারে।।<br />তব তুল্য রূপ আর নাহি কোন দেশে।<br />তোমারে দিবেন তাঁরে মনের আবেশে।।<br />রাজার সংবাদ এই জানানু তোমারে।<br />
বিবাহ করিতে চল কৌশলের ঘরে।।<br />এতেক শুনিয়া রাজা সংবাদ বচন।<br />পাত্রবর্গ লৈয়া রাজা করেন মন্ত্রণ।।<br />যাবৎ বিবাহ করি নাহি আসি ঘরে।<br />তাবৎ পালিহ রাজ্য অযোধ্যা-নগরে।।<br />রথ লৈয়া যোগাইল রথের সারথি।<br />সেনাগণ সঙ্গে রাজা চলে শীঘ্রগতি।।<br />
নানা বাদ্য বাজে নাচে বিদ্যাধরীগণ।<br />তুরী ভেরী ঝাঁঝরী তা না যায় গণন।।<br />পাখোয়াজ পঞ্চাশ সহস্র পরিমাণ।<br />তিন কোটি শিঙ্গা বাজে অতি খরসান।।<br />বাজে শত কোটি শঙ্খ আর ঘন্টাজাল।<br />ভোরঙ্গ সহস্র কোটি শুনিতে রসাল।।<br />সহস্র সানাই বাজে যম্ফ কোটি কোটি।<br />ত্রিশ সহস্র দামামায় ঘন পড়ে কাঠি।।<br />
তবল বিশাল বাদ্য বাজে জয়ঢোল।<br />মহাপ্রলয়ের কালে যেন গণ্ডগোল।।<br />বাদ্যভাণ্ড মহাকাণ্ড করিল প্রচুর।<br />রথবেগে গেল রাজা কোশলের পুর।।<br />পাইয়া তাঁহার বার্তা কোশলের রাজা।<br />
পাদ্য অর্ঘ্য দিয়া করে নৃপতির পূজা।।<br />রাজা কন্যাদান করে শাস্ত্র-ব্যবহারে।<br />আমোদ করিল রামাগণ স্ত্রী-আচারে।।<br />শুভক্ষণে দুইজনে শুভদৃষ্টি করে।<br />উভয়ের রূপে ধরা কত শোভা ধরে।।<br />
নানা রত্ন দিয়া রাজা করিল সম্মান।<br />আপনি অর্দ্ধেক রাজ্য দিলা অধিকার।।<br />বিলাইতে দিল রাজা অনেক ভাণ্ডার।<br />কৌশল্যা লইয়া রাজা আসিলেন বাস।<br />আদিকাণ্ড গাহিল পণ্ডিত কৃত্তিবাস।।</p>