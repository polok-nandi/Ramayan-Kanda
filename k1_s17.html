<h2>১৭. কাণ্ডার মুনির অস্থি গঙ্গায় পতনে বৈকুণ্ঠে গমন</h2>
<p>যোড়হাতে ভগীরথ করেন স্তবন।<br />তুমি ব্রহ্মা তুমি বিষ্ণু তুমি ত্রিলোচন।।<br />তোমার মহিমা গুণ জানে কোন্ জন।<br />মনুষ্য-শরীরে তব কি জানি স্তবন।।<br />সগর রাজার ষাটি হাজার তনয়।<br />কপিলের শাপেতে হইল ভস্মময়।।<br />তোমার উদরেতে গঙ্গার অবতার।<br />
আমার বংশের কিসে হইবে উদ্ধার।।<br />ব্রাহ্মণের কোপ নাহি থাকয়ে কখন।<br />কৃপাতে বলেন তারে জহ্নু তপোধন।।<br />মুখ হৈতে বাহির করিলে গঙ্গাজল।<br />উচ্ছিষ্ট বলিয়া তবে ঘুষিবে সকল।।<br />
চিরিল দক্ষিণ জানু সেইক্ষণে মুনি।<br />জানু দিয়া বাহির হইল সুরধুনী।।<br />ছিলেন কিঞ্চিৎ কাল জহ্নুর উদরে।<br />জাহ্নরী বলিয়া নাম হইল সংসারে।।<br />শাপদুষ্ট যেইখানে গঙ্গামাতা শুনি।<br />সেইখানে হৈয়া যান উত্তর বাহিনী।।<br />কাণ্ডার নামেতে মুনি ছিল এক জন।<br />
তার তুল্য পাপী নাহি এ তিন ভুবন।।<br />জন্মাবধি সেই মুনি বেশ্যা-সেবা করে।<br />তার বশীভূতা হৈয়া থাকে তারি ঘরে।।<br />কাষ্ঠ কাটিবারে গিয়াছিল সে কানন।<br />ব্যাঘ্রেতে ধরিয়া তার বধিল জীবন।।<br />
যমদূত আসি তাকে করিয়া বন্ধন।<br />লইয়া চলিল তারে যমের ভবন।।<br />ব্যাঘ্রেতে সকল মাংস গেল ত খাইয়া।<br />বনের মধ্যেতে অস্থি রহিল পড়িয়া।।<br />কাকেতে লইয়া যায় গঙ্গা-মধ্য দিয়া।<br />
হেনকালে সঞ্চান সে কাকেরে দেখিয়া।।<br />মহাবেগে যায় পক্ষী কাকে খেদাড়িয়া।<br />গঙ্গা দিয়া যায় কাক ভয়ে পলাইয়া।।<br />দুইজনে তারা তথা জড়াজড়ি করে।<br />দৈবযোগে সেই অস্থি পড়ে গঙ্গানীরে।।<br />যখন করিল অস্থি গঙ্গা পরশন।<br />চতুর্ভুজ হইয়া সে চলিল ব্রাহ্মণ।।<br />
হেনকালে নারায়ণ বৈকুণ্ঠে থাকিয়া।<br />কাড়িয়া নিলেন যমদূতেরে মারিয়া।।<br />কান্দিতে কান্দিতে সব যমের কিঙ্কর।<br />জিজ্ঞাসা করিতে গেল যমের গোচর।।<br />বিষয় ছাড়িনু প্রভু আর নাহি কাজ।<br />আজি বড় যমরাজ পাইলাম লাজ।।<br />কাণ্ডার নামেতে পাপী ত্রিভুবনে জানে।<br />
তাহারে বৈকুণ্ঠে হরি নিলেন কি গুণে।।<br />শুনিয়া দূতের কথা যমরাজ রোষে।<br />জিজ্ঞাসা করিতে গেল শ্রীহরির পাশে।।<br />কান্দিতে লাগিল যম ধরি প্রভু পায়।<br />বিষয় ছাড়িনু, বিষয়ের নাহি দায়।।<br />
পাপীর উপরেতে আমার অধিকার।<br />আজি কেন হইল তাহাতে অবিচার।।<br />কাণ্ডার ব্রাহ্মণ পাপী ত্রিভুবনে জানে।<br />তাহারে বৈকুণ্ঠে আনিলেন কোন্ গুণে।।<br />শুনিয়া যমের কথা হরি হাসি কয়।<br />গঙ্গা যথা, তথা কভু পাপ নাহি রয়।।<br />গঙ্গার মহিমা কত কি বলিতে জানি।<br />
মন দিয়া শুন তবে কহি দণ্ডপাণি।।<br />যতদূরে যাইবেক গঙ্গার বাতাস।<br />আমার দোহাই যদি যাও তার পাশ।।<br />পুড়ে মরে অস্থি লৈয়া ফেলে গঙ্গানীরে।<br />চতুর্ভুজ হৈয়া আসিবে স্বর্গপুরে।।<br />গঙ্গাতীরে থাকি গঙ্গাজল করে পান।<br />সে শরীর জান তুমি আমার সমান।।<br />
নিষেধ করহ গিয়া যত দূতগণে।<br />আমার দোহাই যদি আন সেই জনে।।<br />শুনিয়া প্রভুর কথা শমনের ত্রাস।<br />আদিকাণ্ড রচিল পণ্ডিত কৃত্তিবাস।।</p>