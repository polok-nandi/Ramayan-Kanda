<h2>৫০. সীতার বিবাহ পণার্থে হরের ধনু প্রদান</h2>
<p>সাত বৎসরের রাম অযোধ্যা-নগরে।<br />লক্ষ্মী হোথা জন্মিলেন জনকের ঘরে।।<br />চাষের ভূমিতে কন্যা পায় মহাঋষি।<br />মিথিলা করিল আলো পরমা রূপসী।।<br />অদ্ভুত সীতার রূপ গুণ মনে মানি।<br />এ সামান্যা নহে কন্যা কমলা আপনি।।<br />
কন্যারুপ জনক দেখেন দিনে দিনে।<br />উমা কি কমলা বাণী ভ্রম হয় তিনে।।<br />হরিণী নয়নে কিবা শোভিত কজ্জল।<br />তিলফুল জিনি তাঁর নাসিকা উজ্জ্বল।।<br />সুললিত দুই বাহু দেখিতে সুন্দর।<br />সুধাংশু জিনিয়া রূপ অতি মনোহর।।<br />মুষ্টিতে ধরিতে পারি সীতার কাঁকালি।<br />হিঙ্গুলে মণ্ডিত তাঁর পায়ের অঙ্গুলি।।<br />অরূণ বরণ তাঁর চরণ-কমল।<br />তাহাতে নূপুর বাজে শুনিতে কোমল।।<br />
রাজহংসী ভ্রম হয় দেখিলে গমন।<br />অমৃত জনিয়া তাঁর মধুর বচন।।<br />দশদিক আলো করে জানকীর রূপে।<br />লাবণ্য নিঃসরে কত প্রতি লোমকূপে।।<br />জনক ভাবেন মনে সীতা দিব কারে।<br />সীতাযোগ্য বর নাহি দেখি এ সংসারে।।<br />পুরোহিত আনি রাজা কহেন বিশেষে।<br />জানকীর বিবাহ করিবে কোন্ জন।।<br />
স্বর্গেতে করেন চিন্তা যত দেবগণ।।<br />বিধাতা বলেন, শুন দেব পুরন্দর।<br />রামের বয়স মাত্র সপ্তম বৎসর।।<br />দিনে দিনে জানকীর রূপ বৃদ্ধিমান।<br />পাছে অন্য বরে রাজা সীতা করে দান।।<br />এই যুক্তি দেবগণ করিয়া মনন।<br />কৈলাস পর্ব্বতে গেল যথা ত্রিলোচন।।<br />ব্রহ্মা বলিলেন শুন শিব অন্তয্যামী।<br />জনকের ঘরে সীতা রক্ষা কর তুমি।।<br />সে তব সেবক আজ্ঞা লঙ্ঘিতে না পারে।<br />যেন রাম বিনা অন্যে না দেয় সীতারে।।<br />এতেক বলিয়া ব্রহ্মা করিল গমন।<br />
ভৃগুরামে ডাকিয়া কহেন ত্রিলোচন।।<br />আমার ধনুক নিয়া করহ পয়ান।<br />জনকের ঘরে রাখ করি সাবধান।।<br />আমার এ ধনু ভঙ্গ করিতে যে পারে।<br />কহ জনকেরে, যেন সীতা দেয় তারে।।<br />এ তিন ভুবনে ইহা তোলে কোন জন।<br />সবে মাত্র তুলিবেন প্রভু নারায়ণ।।<br />
পাইয়া শিবের আজ্ঞা বীর ভৃগুপতি।<br />ধনুক করিয়া হাতে করিলেন গতি।।<br />মাথায় জটার ভার পৃষ্ঠে দুই তূণ।<br />এক হাতে কুঠার অন্যেতে ধনুর্গুণ।।<br />ব্রহ্মারে যেমন দেবে করেন সম্ভ্রম।<br />
জনক পরশুরামে করেন সে ক্রম।।<br />প্রণাম করিয়া তাঁরে দিলেন আসন।<br />পাদ্য অর্ঘ্য দিয়া তাঁরে করেন পূজন।।<br />ভৃগুরামে দেখি সব মুনির তরাস।<br />আদিকাণ্ড রচিল পণ্ডিত কৃত্তিবাস।।</p>
<!-- Comments are visible in the HTML source only -->