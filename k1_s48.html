<h2>৪৮. শ্রীরাম লক্ষ্মণাদির বাল্যক্রীড়া</h2>
<p>ছমাস বয়স্কে রাম দেন হামাগুড়ি।<br />হাসিয়া মায়ের কোলে যান গড়াগড়ি।।<br />ক্ষণেক মায়ের কোলে ক্ষণে পিতৃকোলে।<br />বদনে না আসে কথা আধ আধ বোলে।।<br />শ্রীরামের চন্দ্রাননে অমৃত-বচন।<br />প্রকাশিত মন্দ মন্দ হাসিতে দশন।।<br />এক বর্ষ বয়স্ক হইলে ভাই কটি।<br />
পীতধড়া পরিধান গলে স্বর্ণ কাঁঠি।।<br />কাঁঠির মধ্যেতে দিব্য সোণার কিঙ্কিণী।<br />রত্নের নূপুর পায় রুণু রুণু ধ্বনি।।<br />করেন শ্রীরাম খেলা বালকের সনে।<br />পরস্পর সম্প্রীতি হইল চারি জনে।।<br />শ্রীরাম চলিতে পথে চলেন লক্ষ্মণ।<br />ভরতের চলনে চলেন শত্রুঘন।।<br />
যার যে চরুর বংশ জানিল তাহাতে।<br />শ্রীরাম লক্ষ্মণে মিলে, শত্রুঘ্ন ভরতে।।<br />যথা তথা যান রাজা রাম যান সাথে।<br />এক তিল অদর্শনে প্রমাদ তাঁহাতে।।<br />ব্রহ্মা আদি যাঁর পদ না পান মননে।<br />
পুনঃ পুনঃ চুম্ব দেন তাঁহার বদনে।।<br />চন্দ্রকলা যেমন বর্দ্ধিত দিনে দিনে।<br />সেইরূপ লাবণ্য বাড়িল চারি জনে।।<br />এক বিষ্ণু চারি ভাই মায়র কারণ।<br />রামে দেখি দশরথ ভাবে মনে মন।।<br />
সর্ব্বক্ষণ দশরথ রামেরে নেহালে।<br />অন্ধক মুনির শাপ মনে মনে বলে।।<br />শাপ দিল মুনি মোরে গৌরব কারণ।<br />এই পুত্র না দেখিলে আমার মরণ।।<br />না&rsquo;হাজার বর্ষ রাজ্য করি কুতূহলে।<br />
রাম হেন পুত্র পাইলাম পুণ্যফলে।।<br />পুত্রমুখ দেখি সদা জীবন সফল।<br />দশরথ-গৃহে রাম প্রথম প্রবল।।<br />এই মত দশরথ করে অভিলাষ।<br />আদিকাণ্ড গাইল পণ্ডিত কৃত্তিবাস।।</p>