<h2>০৪. নারদ কর্ত্তৃক বাল্মীকিকে রামায়ণ রচনার আভাষ প্রদান</h2>
<p>এক দিন সে বাল্মীকি সরোবর-কূলে।<br />
রামনাম জপেন বসিয়া বৃক্ষমূলে।।<br />ক্রৌঞ্চ ক্রৌঞ্চী বসিয়া আছিল বৃক্ষডালে।<br />এক ব্যাধ আসি পক্ষী বিন্ধিলেক নলে ।।<br />
বিন্ধিলেক ব্যাধ পক্ষী শৃঙ্গারের কালে।<br />ব্যাকুল হইয়া পড়ে বাল্মীকির কোলে।।<br />রামে স্মরি বলে মুনি কাণে দিয়া হাত।<br />
জীবহত্যা কৈলে পাপী আমার সাক্ষাৎ।।<br />শৃঙ্গারে মারিলে পক্ষী বড়ই কু-কর্ম্ম।<br />পাপিষ্ঠ নারকী তুই নাহি কোন ধর্ম্ম।।<br />বিনা অপরাধে হিংসা কর পক্ষীজাতি।<br />বুঝিলাম তোমার নরকে হবে স্থিতি।।<br />
এতেক বলিয়া মুনি শাপ দিল তাকে।<br />সেই শোকে এই শ্লোক নিঃসরিল মুখে।।<br />শোক হৈতে শ্লোকের হইল উপাদান।<br />মা নিষাদ বলিয়া তাহার উপাখ্যান।।<br />চারি পদ ছন্দ মুনি লিখিলেক পাতে।<br />লিখিয়া আপনি মূল না পারে বুঝিতে।।<br />ভরদ্বাজ সন্নিধানে করিল গমন।<br />গুরু শিষ্য বসিয়া আছেন দুই জন।।<br />ব্রহ্মা পাঠাইয়া দিল তথা নারদেরে।<br />
বাল্মীকিরে উপদেশ করিবার তরে।।<br />
যেখানে বাল্মীকি মুনি ভাবেন বসিয়া।<br />সেখানে নারদ মুনি উত্তরিল গিয়া।।<br />নারদে দেখিয়া মুনি সম্ভ্রমে উঠিল।<br />দণ্ডবৎ করিয়া আসন তাঁরে দিল।।<br />সেই শ্লোক শুনাইল মুনি নারদেরে।<br />নারদ করিয়া অর্থ বুঝাইল তারে।।<br />এই শ্লোকছন্দে তুমি কর রামায়ণ ।<br />
উপদেশ কহি, জানি তুমি সে ভাজন ।।<br />সূর্য্যবংশে দশরথ হবে নরপতি।<br />রাবণ বধিতে জন্মিবেন লক্ষ্মীপতি।।<br />শ্রীরাম লক্ষ্মণ আর ভরত শত্রুঘ্ন।<br />তিন গর্ভে জন্মিবেন এই চারি জন।।<br />সীতাদেবী জন্মিবেন জনকের ঘরে।<br />ধনুর্ভঙ্গ পণে তাঁর বিবাহ তৎপরে।।<br />
পিতার আজ্ঞায় রাম যাইবেন বন।<br />সঙ্গেতে যাবেন তাঁর জানকী লক্ষ্মণ।।<br />সীতারে হরিয়া লবে লঙ্কার রাবণ।<br />সুগ্রীব সহিত রাম করিবে মিলন।।<br />বালিকে মারিয়া তারে দিবে রাজ্যভার।<br />
সুগ্রীব করিয়া দিবে সীতার উদ্ধার।।<br />দশ মুণ্ড বিশ হাতে মারিয়া রাবণ।<br />অযোধ্যায় রাজা হইবেন নারায়ণ।।<br />কহিবেন অগস্ত্য রাবণ-দিগ্বিজয়।<br />পুনরায় সীতাকে বর্জ্জিবে মহাশয়।।<br />
পঞ্চমাস গর্ভবতী সীতারে গোপনে।<br />লক্ষ্মণ রাখিবে তাঁরে তপ তপোবনে ।।<br />লব কুশ নামে হবে সীতার নন্দন।<br />
উভয়ে শিভাবে তুমি বেদ রামায়ণ।।<br />এগার সহস্র বর্ষ পালিবেন ক্ষিতি।<br />পুত্রে রাজ্য গিয়া স্বর্গে করিবেন গতি।।<br />জন্ম হৈতে কহিলাম স্বর্গ আরোহণ।<br />জন্মিয়া করিবে ইহা প্রভু নারায়ণ।।<br />
এত বলি নারদ গেলেন স্বর্গবাস।<br />আদিকাণ্ড রচিল পণ্ডিত কৃত্তিবাস।।</p>