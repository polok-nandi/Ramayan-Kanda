<h2>১৫. হরিদ্বার, পাতাল ও ত্রিবেণী ইত্যাদিতে গঙ্গার ভ্রমণ ও মহাদেব কর্ত্তৃক গঙ্গার বেগ ধারণ</h2>
<p>ভগীরথ সুমেরু হইতে গঙ্গা নিয়া।<br />কৈলাস পর্ব্বতে গঙ্গা মিলিল আসিয়া।।<br />কৈলাস হইতে পড়ে পৃথিবী উপরে।<br />তাঁর ভরে বসুমতী টলমল করে।।<br />বেগবতী হয়ে গঙ্গা চলে রসাতলে।<br />
যোড়হাতে দাণ্ডাইয়া ভগীরথ বলে।।<br />পাতালেতে হইল তোমার আগুসার।<br />হইবে কেমনে মম বংশের উদ্ধার।।<br />গঙ্গা বলিলেন, বাপু শুন নরপতে।<br />পৃথিবী আমার বেগ না পারে সহিতে।।<br />
শিব যদি আসিয়া সহেন জলধার।<br />
তবে পারি ক্ষিতিতে করিতে অবতার।।<br />গঙ্গার চরণে পুনঃ করিয়া প্রণতি।<br />আরবার গেল যথা দেব পশুপতি।।<br />এক বর্ষ করিল শিবের আরাধন।<br />মহেশ বলেন পুনঃ এলে কি কারণ।।<br />
ভগীরথ বলে, গঙ্গা দিলা নারায়ণ।<br />পৃথিবী ধরিতে বেগ না পারে কখন।।<br />তুমি যদি আসি শিরে ধর জলধার।<br />
পৃথিবীতে হয় তবে গঙ্গা-অবতার।।<br />গৌরীর সহিত তবে নাচে ত্রিলোচন।<br />তোমা হৈতে পাব আজি গঙ্গা দরশন।।<br />পাতিলেন মস্তক শঙ্কর সমাদরে।<br />পড়িলেন পতিত পাবনী শম্ভুশিরে।।<br />শিবের মাথার জটা বড় ভয়ঙ্কর।<br />বেড়ান জটার মধ্যে দ্বাদশ বৎসর।।<br />
ভগীরথ বলেন মা একি ব্যবহার।<br />আমার কেমনে হবে বংশের উদ্ধার।।<br />গঙ্গা বলিলেন বাপু শুন ভগীরথ।<br />জটা হৈতে বাহির হইতে নাহি পথ।।<br />ভোলানাথ বলিয়া ডাকেন যোড়হাত।<br />
ধ্যানভঙ্গ হইল, চাহেন বিশ্বনাথ।।<br />মহেশ চিরিয়া জটা দিলেন গঙ্গারে।<br />সেইখানে তীর্থ যে হইল হরিদ্বারে।।<br />যেবা নর স্নান দান করে হরিদ্বারে।<br />তার পুণ্যসীমা ব্রহ্মা বলিতে না পারে।।<br />এক ধারা গেল গঙ্গা পাতাল মণ্ডলে।<br />ভোগবতী বলি নাম হৈল রসাতলে।।<br />
পশ্চাতে চলেন গঙ্গা ভগীরথ আগে।<br />মিলিলেন আসি গঙ্গা ত্রিবেণীর ভাগে।।<br />সরস্বতী গঙ্গা আর যমুনার পানী।<br />এই তিন ধারা বহে নামেতে ত্রিবণী।।<br />মকরে প্রয়াগে যেবা নর স্নান করে।<br />
সর্ব্ব পাপে মুক্ত হয়ে যায় স্বর্গপুরে।।<br />আগে যায় ভগীরথ শঙ্খ বাজাইয়া।<br />বারাণসীপুরে গঙ্গা উত্তরিল গিয়া।।</p>