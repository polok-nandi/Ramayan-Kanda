<h2>০৯. সগরবংশ-উপাখ্যান</h2>
<p>অতঃপরে হইলে রুহিদাস রাজা।<br />পুত্র তুল্য পালন করেন সব প্রজা।।<br />তাঁহার নন্দন সে সগর নাম ধরে।<br />সগর হইল রাজা অযোধ্যা নগরে।।<br />মন দিয়া শুন সগরের বিবরণ।<br />যে কথা শুনিলে হয় পাপ বিমোচন।।<br />অপুত্রক রাজা রাজ্য করে মনোদুঃখ।<br />প্রাতে নাহি দেখে লোক অপুত্রের মুখ।।<br />দুঃখেতে সগর বনে করিল গমন।<br />বহুকাল করিল শিবের আরাধন।।<br />সন্তুষ্ট হইয়া শিব বলেন সগরে।<br />বর মাগি লহ রাজা যা চাহ অন্তরে।।<br />সগর বলেন পুত্র বিনা বড় দুঃখ।<br />
বর দেহ দেখি আমি বহু পুত্রমুখ।।<br />হাসিয়া দিলেন বর ভোলা মহেশ্বর।<br />পুত্র ষাটি হাজার হইবে তব ঘর।।<br />বর পাইয়া আইল সগর নৃপতি।<br />শিব-বরে দুই নারী হৈল গর্ভবতী।।<br />কেশিনী সুমতি তার দুই স্ত্রীর নাম।<br />দিনে দিনে গর্ভ দোঁহা বাড়ে অনুপম।।<br />দশমাস গর্ভ হৈল প্রসব সময়।<br />কেশিনী প্রসব কৈল সুন্দর তনয়।।<br />
তনয়ে দেখিল যেন অভিনব কাম।<br />অসমঞ্জ বলিয়া থুইল তার নাম।।<br />সুমতির গর্ভ-ব্যথা হইল যখন।<br />চর্ম্মের অলাবু এক প্রসবে তখন।।<br />দেখিয়া অলাবু রাজা কুপিল অন্তরে।<br />ভাঙ্গড় বলিয়া গালি দিলেন শিবেরে।।<br />কোপে লাউ ভাঙ্গিয়া করিল খান খান।<br />ষাটি হাজার পুত্র হৈল তিলেক প্রমাণ।।<br />উষিমিষি করে সব দেখিতে রূপস।<br />ষাটি হাজার আনে রাজা দুগ্ধের কলস।।<br />খাইতে খাইতে দুগ্ধ নবরূপ ধরে।<br />ষাটি হাজার পুত্রেরে সগর হাঁকারে।।<br />ষাটি হাজার পুত্রে শাপ দিলেন বিশাই।<br />অচিরে মরিবি তোরা নহিবি চিরাই।।</p>
<p>দিনে দিনে বাড়ে সেই সগর-নন্দন।<br />ছয় মাস বয়স্ক হইল পুত্রগণ।।<br />যখন সগর রাজা হাতে মারে তুড়ি।<br />ষাটি হাজার কোলে আসে দিয়া হামাগুড়ি।।<br />যখন হইল তারা দ্বাদশ বৎসর।<br />সকলের বিবাহ দিলেন শ্রীসগর।।<br />ষাটি হাজারের ষাইট হাজার নারী।<br />সুখে রাজ্য করে রাজা অযোধ্যা নগরী।।<br />জ্যেষ্ঠ পুত্র অসমঞ্জ ধর্ম্ম-পরায়ণ।<br />অংশুমান নামে তার হইল নন্দন।।<br />ষাটি হাজার তনয় একমাত্র নাতি।<br />
দেখিয়া সগর রাজা আনন্দিত অতি।।<br />অসমঞ্জ সদাই ভাবেন মনে মন।<br />সংসার অসার, সত্য দেব নারায়ণ।।<br />অসার সংসারে কেন বদ্ধ হয়ে মরি।<br />নিভৃতে বসিয়া আমি ভজিব শ্রীহরি।।<br />ভাবিল সংসারে আমি না থাকিব আর।<br />অনুচিত কর্ম্ম সব করে দুরাচার।।<br />যতেক বালক খেলা খেলায় নগরে।<br />হাতে গলে বান্ধি সকলেরে ফেলে নীরে।<br />
যত নারীগণ জলে ভরিবার আসি।<br />আছাড়িয়া ভাঙে সব জলের কলসী।।<br />অগ্নি দিয়া পোড়ায় সকল প্রজা-ঘর।<br />কহিল সকল প্রজা রাজার গোচর।।<br />পুত্রের চরিত্র শুনি লাগিল তরাস।<br />অসমঞ্জ পুত্রে রাজা দিল বনবাস।।<br />বনে গিয়া অসমঞ্জ হরষিত মন।<br />সংসারের বন্ধন ছেদিল নারায়ণ।।<br />অসমঞ্জে পাঠাইল বনের ভিতরে।<br />অপর সন্তান লয়ে সুখে রাজ্য করে।।<br />কৃত্তিবাস পণ্ডিতের মুখে সরস্বতী।<br />অমৃত সমান কৈল আদিকাণ্ড পুঁথি।।</p>